---
layout: page
permalink: /2014/
title: 2014
---

## டிசம்பர் 31, 2014
### அபிஷேக்கின் தோடி

மார்கழி கச்சேரிக்குச் சீட்டு வாங்குவதென்பது பேரலைச்சல். மாபெரும் மறைமுக வலை ஒன்று எப்போதும் உண்டு. கச்சேரி அன்று போனால் கண்டிப்பாகச் சீட்டு கிடைக்காது. அந்த மாபெரும் வலையில் யாரையாவது தெரிந்தால் மட்டுமே சாத்தியம். சஞ்சய் கச்சேரிக்கு பார்த்தசாரதி சுவாமி சபாவில் சீட்டு இல்லை என்றான பின், டக்கென்று ஓர் ஆட்டோவைப் பிடித்து மியூசிக் அக்காதமிக்குச் சென்றோம். ஆறே முக்கால் கச்சேரிக்கு, ஆறரை மணிக்கு சேர்ந்தோம். அது புது கட்டிடம், ஏகப்பட்ட நுழைவாயில்கள். தபதபவென்று அங்குமிங்கும் ஓடும் குழந்தைகளையெல்லாம் இடித்துவிட்டு, சேவைமுகப்பில் கேட்டால் இங்கும் சீட்டு இல்லை. உரக்கக் கவலைப்படுவதற்கு ஒரு பயன் உண்டு; அருகிலிருப்பவர் கேட்பர். ஒருவர் வைத்திருந்த மூன்று மேடை சீட்டுகளை எங்களுக்கு கொடுத்தார். அவருக்கு மேடைக்கு முன்னாலுள்ள வரிசையில் டிக்கெட் கிடைத்துவிட்டதாம். சீட்டுக்குரிய எண்பது ரூபாய்களைக் கொடுத்துப் பெற்றுக்கொண்டோம். வரிசையில் இருபது நிமிடம் காத்திருந்துவிட்டு உள்ளே சென்றோம். ஒலிவாங்கிகளைச் சரிபார்த்துக்கொண்டிருந்தனர். பாடகர், கஞ்சிரா, வயலின், மற்றும் மிருதங்கம் என எல்லா ஒலிவாங்கிகளின் அலையெண்வெளியீடுகளும் ஒலிஅளவுகளும் சரிபார்க்கப்பட்டன.

கச்சேரி ஒன்பதரைக்கு முடிந்தது. திருமயிலை இரயிலுக்கு இன்னும் 22 நிமிடங்கள் இருந்தன. ஒருமாதிரி ஓடி, நாரதகானசமாவைக் கடந்து, காவேரி மருத்துவமனைக்கருகில், இடப்பக்கம் திரும்பி, திருமயிலை சென்றுசேர ஒன்பது ஐம்பது ஆகிவிட்டது. ஐந்து நிமிடம் காத்திருந்து இரயில் வராததால், அங்கிருந்த அட்டவணையைப் பார்த்தோம். அதில் ஒன்பது நாற்பத்தியெழுக்கே இரயில் என்று போட்டிருந்தது. அடுத்தது பத்து பதினேழுக்கு.  அந்த இருபது நிமிடங்கள் மேடையிலேயே உட்கார்ந்து பார்த்த அபிஷேக்கின் முகம் மனத்திற்குள் ஓடிக்கொண்டிருந்தது. அவர் பாடிக்கொண்டிருக்கும்போது பலவித முகத்தசைவுகள் இருக்கும். நடுவில் வாத்தியம் வாசிக்கும்போது முகம் குழந்தையாக மாறிவிடும் -- அந்த இதழ்விரிந்த சிரிப்பும், ஆர்வமுள்ள சிறுவனின் இரு கண்களும்.


## நவம்பர் 18, 2014
### வண்ணக்கடல்

திருவல்லிக்கேணி அல்லிப்பூக்களின் கேணியாக அல்லாமல், பலவிதமான, பலவண்ணங்களாலான உயிர்களின் கடலாக உள்ளது. இரயில் நிலையத்தில் இறங்கியவுடனே தவறான பாதையைத் தேர்ந்தெடுத்தேன்; சில எட்டுகள் நடந்தபின், கடற்கரை தெரிந்த்ததால், நூற்றியென்பது பாகை திரும்பி நடக்க ஆர்ம்பித்தேன். பக்கிங்காம் கால்வாய் இனிதே வரவேற்றது. ஒருமுறை முங்கி எழுந்தால் சொர்க்கத்திற்குச் சென்றுவிடலாம். குறுக்கே கட்டப்பட்ட சிறு பாலத்தின் பக்கத்தில், ஆண்கள் குழுக்களாக பிரிந்து சீட்டாடிக்கொண்டிருந்தனர். குழுவுக்கு நான்கிலிருந்து எட்டுபேர் வரை இருந்தனர். பாலத்தில் மேல், பக்கச்சுரில் விடலை பையன்கள் சிரித்து, கிண்டலித்து பேசிக்கொண்டிருந்தனர். பாலம் இறங்கினவுடன், வரிசையாக டாமினோஸ்போல் சிறுசிறு ஓட்டுவீடுகள். ஆங்காங்கே, வீட்டிற்கு வெளியே, பெண்கள் குழுமி, சோழி விளையாடிக்கொண்டிருந்தனர். ஒவ்வொரு மாலையும் அத்தெருவுக்கு ஒருவிதமான கொண்டாட்டமாகவே இருக்கும் போல.

அருள்மிகு கருமாரி அம்மன் கோயிலைக் கடந்து, வெங்கட்டரங்கம்பிள்ளை தெருவைச் சென்றடைய வேண்டும். ஆனால் வழிதெரியாமல், வேறொரு தெருவிற்குபோயாயிற்று. ஐந்து நிமிடங்கள் கழித்து, பார்த்தசாரதி குளம் கண்ணில்பட்டது. கடவுள் நம்பிக்கை உள்ளவர், ஆகா இது அவனின் திருச்செயலே அல்லவா என்று மயிர்கூச்செறிந்திருப்பார். நான் பெருமூச்சுவிட்டு, ஒருவரிடம் ட்ரிப்லிக்கேன் ஹைரோடிற்கு வழிகேட்டேன். சதுரத்தில் ஒருபக்க நேர்கோட்டில் செல்வதைவிட்டுவிட்டு, தேவையில்லாமல் ஒரு ப அடித்துக்கொண்டதுதான் மிச்சம். நடந்து வந்து, அதே வெங்கட்டராம் தெருவின் மறுமுனையில் சேர்ந்தேன். மாடுகள் எச்சிலோடு அசைந்து அசைபோட்டுகொண்டிருந்தன. இங்கிருந்து நேராகச் சென்றால் ஹைரோடு வந்துவிடும். இந்த ஒரு சாலையே, மூன்றாக பிரிக்கப்பட்டிருந்தது, பெயரளவில். வெங்கட்டரங்கம்பிள்ளை, சிங்காரச்சாரி மற்றும் பி.வி.நாயக்கர். எந்த வாகன ஓட்டிக்கும் சவாலாக இருக்கும் தெரு. தேமேயென்று நடுத்தெருவிலேயே எருமையைப்போன்று அசையாமல் இருக்கும் பசுக்கள். ஆனால் ஏதோ தோன்றினாற்போல், ஒரு மர்மமான சமயத்தில் தலையை அசைத்து, நடக்கும். இவற்றைத் தவிர, தெருவில் இடை, கடை என்று யோசிக்காமல், எங்கும் நடந்துசெல்லும் மக்கள். இந்த இரண்டையும் சமாளித்து ஓட்டுவது ஒருவருக்கு விடுக்கப்பட்ட அறைகூவலே ஆகும்.

இராகவேந்திர மண்டபத்தையும் சி.எஸ்.ஐ.தேவாலயத்தையும் கடந்தபின், ஒருவழியாக பிரதானசாலையை அடைந்தேன். ஆச்சரியம், அதற்கும் நான் கடந்துவந்த சாலைக்கும் மிகக்குறைவான வேறுபாடுகளே. நகரப்பேருந்துகள் ஓடுகின்றன, அவ்வளவுதான். அகலம் மிகக்குறைவே. வலப்பக்கம் நடக்க ஆரம்பித்தேன். மலபார் நகைக்கடையை அடையாளக்குறியாக மனத்தில் வைத்து வந்திருந்தேன். அங்கு இடம் திரும்பினவுடன், தொலைவில் ரேணுகா பரமேசுவரி கோயில் தென்பட்டது. மிக்ஸி ரிப்பேர் கடைகள், மளிகைபொருட்கள் விற்கும் பெட்டிக்கடைகள், மாலை பஜ்ஜிவாசனை தூக்கும் டீக்கடைகள் என பலவினூடாக நடந்து, கோயிலை அடைந்ததும் நற்றினை தென்பட்டது. இது இரண்டாவது முறை. பதிப்பகம் தரைதளத்தில் புத்தக அச்சும், பிணைப்பும் நடந்துகொண்டிருந்தது. அருகே இருந்த சிறு மாடிப்படிகளில் ஏறினவுடன், வண்ணக்கடல் என்னை வரவேற்றது. வாங்கி என் பையில் போட்டுக்கொண்டேன்.


## அக்டோபர் 9, 2014
### நகரம் உடைத்தல்

வரலாற்றுக்காலத்திற்கு முன்பிருந்தே மக்கள் தங்கள் உறைவிடங்களை வடிவமைக்கத் தொடங்கிவிட்டார்கள். கற்கால மனிதனின் வீடுகள் பெரும்பாலும் குகைகளே ஆகும். இயற்கை வீடுகள் அவை. கூட்டமாக வசிக்கும்போது பாதுகாப்புக்காக ஒரு குகையைத் தேர்வுசெய்து அங்கே தங்களுக்குத் தேவையான தீ அடுப்பு,  கல்நகைகள்,  குளிருக்குத் தேவையான ஆடைகள் ஆகியவற்றால் குகையை நிரப்பி அதைத் தங்களதாக ஆக்கிக்கொள்கிறார்கள். குழுவாகச் சேர்ந்திருத்தல், முக்கியமாக இரவில், மிகவும் அவசியம். அது தங்களை விலங்குகளிடமிருந்தும், மற்றக் குழுவினரிடமிருந்தும் பாதுகாக்க அவசியமாகிறது. இயற்கையான குகையிடமிருந்து சற்றே நகர்ந்து, அடுத்தக் கட்டமாக, மனிதன் செயற்கையாக தங்கள் குடியிருப்புகளை அமைப்பதைப் பார்க்கிறோம். அக்குழு வசிக்கும் இடத்தில், என்னென்ன இயற்கையான பொருட்கள் கிடைக்கிறதோ, அதைப் பயன்படுத்தி, வீடுகள் அமைக்கப்படும். முதலில் புற்களைக் கூரையாகக் கொண்ட வீடுகள். சுவராக மரக்கட்டைகள். குழுவிலே தனித்தனி குடும்பங்களாக வசிக்கவும், அல்லது ஆண்,பெண் தனித்தனியே வசிக்கவும் நிறைய வீடுகள் அவசியமாகின்றன.

பரிணாம வளர்ச்சியை வீடுகளும் கொள்கின்றன. மரத்திலிருந்து, கற்கள், பின்னர் செயற்கையாக உண்டாக்கப்படும் கலவை என அவை வேகம் கொள்கின்றன. வீடுகளின் அளவும் பெரிதாகின்றன. ஒரு குழு, பண்பாடு என்பதை நோக்கி வளரவளர, வசிக்கும் வீடுகளும், இடங்களும் மாறுபடுகின்றன. மீன் பிடிக்கும் பண்பாட்டுக்குக் கடலோரமாகவோ, ஏரிகள், ஆறுகளின் ஓரமாகவோ இவ்வுறைவிடம் அமைகின்றது. அக்குழுவே ஒரு குடியாக மலர்கிறது. மலைசார்ந்து அமைந்திருக்கும் குடியும், கடல்சார்ந்து அமைந்திருக்கும் குடியும் வெவ்வேறாக இருக்கும். வீடுகளும், கட்டிடங்களும் வித்தியாசமாக அமைக்கப்பட்டிருக்கும். பின்னர், சில குடிகள் விவசாயம்நோக்கி காலெடுத்து வைக்கின்றன. இயற்கையாகக் கிடைக்கும் உணவுகளிடமிருந்து நகர்ந்து, தாமே பயிரிடும் உணவுகள் நோக்கி மனிதன் நகர்கிறான். இக்குடிகள் ஆறுகளின் ஓரமாக, பெரும்பாலும் சமவெளிகளியே தங்கள் உறையூரைக் கட்டமைக்கும். விவசாயம் மனிதனின் பண்பாட்டில் ஒரு பெரும்பாய்ச்சல். தனக்குத் தேவையான உணவை, தனக்கு வேண்டிய அளவு விளைத்துக் கொள்ள மனிதனால் முடிந்தது. இம்மருதம் சார்ந்த குடிகளே ஒரு நகரமாக உருவம் கொள்கின்றன. விவசாயம் தவிர, மற்ற கட்டிட, குயவ, நகை, போர் போன்ற தொழில்களும் அவசியமாகின்றன. அவையும் வளர்கின்றன. அதுவே அந்நகரத்துக்குள் மக்கள்தொகையை அதிகரிக்கச் செய்கின்றன.

எவ்வளவு நிறைவடைந்தாலும் மனிதனின் தேவைகள் குறைவதேயில்லை. அதுவே அவனை ஒரு நகரத்திலிருந்து, பல நகரங்களின் கூட்டமைப்பான நாடு என்ற அமைப்புக்குச் இட்டுச்செல்கிறது. ஒரு நகரத்தில் இயற்கைசார்ந்து விளைவிக்கப்படும் பொருட்கள் மற்றொரு நகரத்தில் கிடைக்காது. ஆகவே ஒரு நாட்டில் உள்ள எல்லா நகரங்களும் ஒரு தொடர்வணிகத்தில் ஈடுபட்டிருக்கும். ஒரு தனியாள், அவன் நாட்டில் நகரத்தில் இருக்கவே விருப்பப்படுவான். அதன் காரணங்கள் பல. நகரங்களே பண்பாட்டின் விளிம்பில் நின்றுகொண்டிருக்கும். பண்பாட்டை அடுத்தக் கட்டத்துக்கு எடுத்துச்செல்ல வாய்ப்புகள் நகரங்களிலே அதிகம். கற்றலின் உச்சமான அமைப்புகள் நகரங்களிலே இருக்கும். நகரம் என்பது பல ஆயிரம் மனிதர்களின் வண்ணக்கலவை. ஒருவனின் அனுபவம் நகரத்துக்கு வராமல் முழுமை கொள்ளாது.

வரலாற்றின் எல்லாக் கட்டத்திலும் மனிதர்கள் தந்நாட்டில் உச்சமான நகரங்களை நோக்கியே பயணித்துக்கொண்டிருக்கிறார்கள். நானும் இப்பண்பாட்டின் ஒருவனே, நானும் இப்பண்பாட்டை அடுத்த நிலைக்கு எடுத்துச் செல்வதற்கு உதவுவேன் என்று ஒரு தொடர்ந்த நகர்வு நகரங்களை நோக்கி சாத்தியப்படுகிறது. அப்படியல்லாத மனிதரும், தங்கள் உயிர்வாழ வேண்டியாவது நகரங்களுக்கு வருவது அவசியமாகிறது.

இணையம் இந்நகர்வின் தேவையைத் தற்போது கேள்விகேட்க வைத்திருக்கிறது. மனித பண்பாட்டின் தற்போதைய உச்சக்கலைகளை அனுபவிக்க நகரங்களில் வாழ்ந்தாகவேண்டும் என்ற அவசியம் இப்போது குறைந்துவருகிறது. நமது பண்பாட்டின் எல்லா செய்திகளையும், நிகழ்வுகளையும், கலைகளையும், கற்றல்களையும் இப்போது ஒருவர் வீட்டிலிருந்தே பெறமுடியும். இந்நிலையில்தான் நகரங்களின் தேவையைப்பற்றி யோசிக்கவேண்டியுள்ளது. ஒரு பள்ளிமாணவன் சென்னையில் படித்தாலும், திருச்சியில் படித்தாலும், தேனியில் படித்தாலும் வேறுபாடு இல்லை. இணையத்திலிருந்து அவன் இவ்வுலகத்தில் உள்ள மிகச்சிறந்த பாடங்களைக் கற்கமுடியும்.

குழு, குடி, ஊர், நகரம் என்ற வரிசையில் நாம் பின்னோகிச் செல்ல ஒரு வாய்ப்பு இது. நகரங்களின் இயற்கையின்மையின் இன்னல்களிடமிருந்து தப்பித்துக்கொள்ள ஒரு சந்தர்ப்பம். ஒரு பெரிய நகரத்துக்கு மாற்றாக, பத்து சிறுசிறு ஊர்களாக அமைப்பது நமக்கு ஒரு சாதகமே. நகரம் இருப்பதாலேயே, மக்கள்தொகை அடர்த்தி பெருக்கம், அதனாலேயே போக்குவரத்து நெரிசல், இயற்கை சுரண்டல் என வேதனைகள் அதிகம். சிறு ஊராக இருந்தால் பல தேவைகள் குறைக்கப்படும். ஊரைச்ச் சுற்றியுள்ள இயற்கையே போதுமானதாக இருக்கும். இல்லாதபட்சத்தில், நாம் மற்ற ஊர்களிடமிருந்து பெற்றுக்கொள்ளலாம். அதிவேக ரயில்கள்மூலம் போக்குவரத்து எளிதாக இருக்கும். அழிந்துபோகும் ஒரு புகாருக்கு மாற்றாக, ஆயிரம் புள்ளம்பாடிகளை அமைப்போம்.


## அக்டோபர் 4, 2014
### தூய்மையான இந்தியா

செப்டம்பரில் பத்து நாட்கள் சியூரிக் (ஸ்விட்சர்லாந்து) மற்றும் இத்தாலியில் ஃப்ளாரன்ஸ், வெனிஸ் ஆகிய இடங்களுக்கு ஒரு ஆராய்ச்சி மாநாட்டிற்காகச் சென்றிருந்தேன். சியூரிக் மிகவும் கச்சிதமாக திட்டமிடப்பட்ட அற்புதமான நவீன நகரம். சியூரிக்கில் உள்ள பல கட்டிடங்கள் ஐநூறு ஆண்டுகள் பழைமையானவை. ஆனாலும், நவீன என்ற பதத்தைப் பயன்படுத்துவதற்கு ஒரு காரணம் உண்டு. அது அந்நகரில் உள்ள கச்சிதமான பொது போக்குவரத்து அமைப்பு. மூன்று வகையான போக்குவரத்து வகைகள். டிராம், இரயில் மற்றும் பேருந்து. இரயிலே மிகவும் வேகமானது. அது முக்கியமான இடங்களுக்கு வேகமாகச் செல்லவேண்டுமேயானால் பயன்படுத்தப்படும். பேருந்தும் உண்டு. ஆனாலும் அவ்வளவாக விரும்பப்படவில்லை. டிராம் நகரின் ஒவ்வொரு மூலைமுடுக்கிலும் செல்வதால், மிக அதிகமாக பயன்படுத்தப்படுகிறது. இவை மூன்றுமே மிகவும் துல்லியமாக நேரத்தைக் கடைபிடிக்கக்கூடியவை. முப்பது விநாடி நேரம் தவறி வந்தால் ஆச்சரியம்தான்.

என்னை மிகவும் கவர்ந்தது, இம்மூன்று வகையான வண்டிகளிலும் வைக்கப்பட்டுள்ள குப்பைத்தொட்டிகள்தாம். பேருந்தில் ஒவ்வொரு நான்கு சீட்டுகளுக்குவீதம் ஒரு தொட்டி, சிறியதுதான். ஆனால், அவசியமானது. சிறுகுழந்தைகள் முதல் மூதாட்டிகள்வரை இக்குப்பைத்தொட்டிகளைத் தவறாமல் பயன்படுத்துகிறார்கள். பெரும்பாலான மக்கள் புகைக்கிறார்கள். பொதுவிலே புகைப்பிடிக்கலாம். ஆம், சட்டத்திற்கு புறம்பானது கிடையாது. அதனால் குப்பைத்தொட்டிகள் அதிகமாக பயன்படுத்தப்படுவதற்கு இதுவும் ஒரு காரணம். வண்டிகளைத் தவிர, ஒவ்வொரு தெருவின் மூலையிலும் ஒரு தொட்டி உண்டு. இதில் வைக்கப்பட்டுள்ள பையை அவ்வபோது தொழிலாளர் ஒருவர் வந்து எடுத்துக்கொண்டுபோவார். ஆகவே, தெருவில் ஒரு காகிதத்தைப் பார்ப்பது மிக அரிது.

இந்தியாவில் இதுபோன்று வண்டிகளில் இல்லாவிடினும், தெருக்களில் குப்பைத்தொட்டிகளை அதிகரிப்பது அவசியமான ஒன்று. நமக்கு பாதகமாக இருக்கும் முக்கியப் பிரச்சனை, மக்கள்தொகை. ஆகவே, இன்னும் நிறைய தொட்டிகள் வேண்டும். அது மட்டுமல்லாமல், அவற்றைச் சுத்தப்படுத்த, தகுந்த ஊதியம் கொடுத்து தொழிலாளர்களை நியமிப்பது அரசின் கடமை.

வீட்டுக்குப்பையை நகர்த்துவதில் மூன்று நிலைகள் உண்டு.
1. வீட்டில் உள்ள குப்பையைச் சேகரித்தல்
2. வீட்டிலிருந்து தெருகுப்பைத்தொட்டிக்கு நகர்த்தல்
3. எல்லா தெருக்களிருந்தும் நகரின் மையகுப்பைசேகரிக்கும் மையத்திற்கு நகர்த்தல்.

முதல் இரண்டு நிலைகளில், பொதுமக்களின் பங்கு மிக அவசியம். மூன்றாவது நிலைக்கு, அரசின் பங்கே முழுவதும். இந்நிலைகளுக்கும் அப்பால், பல கேள்விகள் உண்டு. மையசேகரிப்புமையத்தை எவ்வாறு, எங்கே தேர்வு செய்வது? தினம் சேரும் குப்பைகளை என்னச் செய்வது? எந்தெந்தக் குப்பைகளை மறுசுழற்சி செய்யலாம்? என பலப்பல.

தூய்மையான இந்தியா என்பது ஒரு தொடர்நிகழ்வு. மக்களின் பங்கும் அரசின் பங்கும் இதில் மிகமுக்கியமே. தன் அறையையோ, வேலை பார்க்கும் இடத்தையோ ஓர் இளைஞர் சுத்தமாக வைத்திருந்தால், அவரை வித்தியாசமாகப் பார்க்கும் இன்றைய இளைய சமுதாயத்திற்குத் தேவை மனதளவில் ஒரு பெருமாற்றம்.


## அக்டோபர் 3, 2014
### இன்றைய காந்தி

காந்தி இறந்து அறுபத்தியாறு ஆண்டுகள் ஆகின்றன. காந்தியைப் பற்றி இன்றைய இளைஞர்கள் தெரிந்திருப்பது மிகச் சொற்பமே. காந்தி எழுத்துப்பிழை செய்து ஆசிரியர் சொன்னபோதும் மாற்றமறுத்த 'கெட்டில்' கதை இப்போது பள்ளியில் இருக்கிறதா என தெரியவில்லை. அதற்குமேல், காந்தியைப் பற்றி இரயிலில் தள்ளப்பட்டச் சம்பவம், ஒத்துழையாமை இயக்கம், உப்புச் சத்தியாகிரகம் போன்றவை பாடப்புத்தகத்தில் சொல்லப்படும். அதுவும் தேர்விற்கு ஒரு மனப்பாட பதிலாக கரைந்துவிடும். இணையத்தில் பெரும்பாலும், காந்தி ஒரு பெண்சல்லாபம் உள்ள, மனைவியை மதிக்கத்தெரியாத, பிள்ளைக்கு மோசமான தந்தையாக வலம்வருகிறார். காந்தியின் முக்கிய பங்களிப்பான மக்களிடம் ஜனநாயத்தை உணர்வித்தலை ஒரு பொருட்டாக யாரும் மதிப்பது இல்லை. 'காந்தி இல்லைன்ன என்ன, நாற்பத்துயேழுக்கு பதில், ஐம்பதில் சுதந்திரம் கிடைத்திருக்கும்' என்பதுபோன்ற எளிய முடிவுகள் இணையம் முழுவதும் கொட்டிக்கிடக்கின்றன. காந்தியின் குணநலன்களைப் பற்றி, அரசியல் பற்றி, அவர்மேல் வைக்கப்படுகின்ற பல கேள்விகளுக்கு, விரிவான நோக்கோடு பதில் சொல்லியிருக்கிறார் எழுத்தாளர் ஜெயமோகன்.

நூல்: இன்றைய காந்தி, தமிழினி வெளியீடு, 2009.
https://www.nhm.in/shop/100-00-0000-000-1.html


## அக்டோபர் 1, 2014
### பாலற்றத்தன்மை

http://www.eanil.com/?p=474

பாலற்ற ஒருவரின் பதிவின் மொழியாக்கத்தை இவ்விணைப்பில் படித்தேன். இந்தச் செய்தி எனக்குப் புதுமையான ஒன்று. ஆங்கிலத்தில் asexuality என்று கேள்விப்பட்டிருக்கிறேன். அதாவது, எந்தப் பாலிடமும் ஈர்ப்பில்லாது இருத்தல். ஆனால், இக்கட்டுரையில் சொல்லப்பட்டுள்ள, பாலற்றத்தன்மை இதிலிருந்து மாறுபட்டது என்றே நினைக்கிறேன். கட்டுரையில் இதைப்பற்றி விரிவாக இல்லை. எனினும், எனக்கு ஒரு திறப்பை இக்கட்டுரை வழங்கியது.

பாலினத்தின் திரவத்தன்மையை (gender fluidity) இக்கட்டுரையாளர் தன் வாழ்க்கையின் மூலமாக விளக்குகிறார். சமூகத்தில் ஆண் மற்றும் பெண் மீது திணிக்கப்படுகின்ற நுகர்வுகளை எதிர்க்கிறார். நான் என் நண்பர்களிடம் பொதுவாகப் பேசும், ஆண்-பெண் நுகர்வு பொருட்களின் நிறங்களின் வேறுபாட்டை இங்கே நினைவுகொள்கிறேன். மேற்கில் செயற்கையாக உருவாக்கப்பட்ட, பெண்-பின்க் இணைப்பையும், ஆண்-நீலம் இணைப்பையும் நான் நண்பர்களிடம் அவ்வபோது பேசுவது உண்டு. இவை மிகச்சிறுவயதிலேயே குழந்தைகளிடம் திணிக்கப்படுகின்றன.


## அக்டோபர் 10, 2014
### ஆர்குட்டும் தொழில்நுட்பமும்

ஆர்குட்டின் சாவு நமக்கு தொழில்நுட்பம் மற்றும் அறிவியலின் வேறுபாட்டையும், நிழல் மற்றும் பொருளின் வேறுபாட்டையும், கானல்நீர் மற்றும் மெய்நீரின் வேறுபாட்டையும் கற்றுக்கொடுக்கிறது. தொழில்நுட்பத்தின் ஒரு பகுதி, எப்போதும் மக்களின் மனத்தைத் திருகி, அவர்களைச் சுரண்டுகிறது. ஆம், ஒரு புதிய தொழில்நுட்பத்தின் உருவாக்கம், பற்பல வழிமுறைகளைத் தொடர்ந்து முயற்சிசெய்து, எது நல்லது என்றுபடுகிறதோ அதை முன்னெடுக்கும் வழியால் உண்டாகிறது. இது பொது மக்களை பயன்படுத்திச் செய்யப்படுகிறது.

ஒரு நிறுவனம் புதிதாக ஒரு மென்பொருளையோ, ஒரு செயலியையோ, அல்லது ஒரு சமூக வலைதளத்தையோ உருவாக்குகிறது. உலகம் அதைப் பயன்படுத்த ஆரம்பிக்கிறது. அந்நிறுவனம் இதை இப்படித்தான் பயன்படுத்த வேண்டும் என்று சொல்கிறது. மக்கள் கேட்கிறார்கள். நிறுவனம் சில மாற்றங்களைச் செய்கிறது (அவர்களின் சொற்களில்,  சுலபமான பயன்பாடு அல்லது திறமுயர்த்தல்). மக்கள் பின்பற்றுகிறார்கள். இது ஒரு அலகிலா கம்பியாக நீள்கிறது. பொதுமக்கள் அவர்களுக்கு என்ன வேண்டும் என்று யோசிக்கமறுக்கிறார்கள், அவர்களுக்கு என்ன தரப்படுகிறதோ, அதைச் செய்கிறார்கள்; ஏனென்றால் அவர்களுக்குத் தேவைப்படுவதை அவர்களால் உருவாக்கமுடியாது. ஒருநாள், அந்நிறுவனம் அத்தொழில்நுட்பத்தை மூடுகிறது. போலி ஏக்கத்தையும், செயற்கையாக உருவாக்கப்பட்ட தேவையின் பூர்த்தியையும் தவிர, அத்தொழில்நுட்பம் என்ன கொடுத்தது என்பதுதான் கேள்வி.


## ஏப்ரல் 13, 2014
### பிரியும் உயிர்

அன்பு காதலா, ஒவ்வொரு முறை உன்னைப் பார்க்கும்போதும் மிகுந்த இன்பம் கொண்டிருந்தேன். உன் பார்வையே போதும் என்றிருந்தேன். காமத்தை உடலால்தான் பெறமுடியுமா என்ன? ஆனால், இப்போது நம் உடல்கள் தழுவிக்கொண்டாலும்கூட, காமத்தில் ஈடுபடும்போதும்கூட, நான் அஞ்சுகிறேன். ஒவ்வொரு தழுவலும் இதுதான் கடைசியோ என்றிருக்கிறதே. உன் பிரிவைக்கண்டு அஞ்சுகிறேனே.

"இன்கண் உடைத்தவர் பார்வல் பிரிவஞ்சும்<br>
புன்கண் உடைத்தால் புணர்வு"

நான் யாரை நம்புவேன்? என்னை நீரைப்போல் தெளிவாகப் புரிந்துகொண்டவன் நீ மட்டுமே அல்லவா? இப்பொழுது நீ 'நான் பிரியப்போவதில்லை' என்று கூறுவதை நம்ப மறுக்கின்றதே மனம். நீ என்னைப் பிரிவாய் என்று எனக்குத் தெரியும்.

"அரிதரோ தேற்றம் அறிவுடையார் கண்ணும்<br>
பிரிவோ ரிடத்துண்மை யான்"

என்மீது மிகுந்த அன்புகொண்டு ஆரம்பநாட்களில், நான் உன்னைப் பிரியேன் என்று விடியலுக்கு ஒருமுறை உரைத்தாயே. அதை நான் முழுமையாக நம்பினேனே. அது என் தவறோ?

"அளித்தஞ்சல் என்றவர் நீப்பின் தெளித்தசொல்<br>
தேறியார்க்கு உண்டோ தவறு"

காதலனே, பிரிவு என்பது ஒருமுறைதான். மீண்டும் இணைதல் என்பது அரியது. ஒருவன் 'நான் உன்னைப் பிரிகிறேன்' என்று சொல்லும் அளவுக்கு கொடுமையானவன் என்றால், அவன் திரும்பி வந்து என்னிடம் அன்பு செய்வான் என்று கொள்ளுதல் மிகுந்த முட்டாள்தனம் அல்லவோ!

"பிரிவுரைக்கும் வன்கண்ணர் ஆயின் அரிதவர்<br>
நல்குவர் என்னும் நசை"

"ஓம்பின் அமைந்தார் பிரிவோம்பல் மற்றவர்<br>
நீங்கின் அரிதால் புணர்வு"

நெருப்பு தொட்டால்தான் சுடும், ஆனால் இந்தக் காமநோயோ, பிரிந்தால் சுடுகிறதே! இதோ என் மெலிந்துப்போன என் கை ஊருக்கு அறிவித்து விட்டதே, அவன் பிரிவை. வளையல் வெண்ணைப்போல் வழுக்கிச் செல்கின்றதே. அன்புடையார் இல்லாத ஊரில் வாழ்வது மிகவும் கொடியது. அதனினும் கொடியது என் காதலன் என் பக்கத்தில் இல்லாமல் நான் உயிர் வாழ்கின்றது.

"துறைவன் துறந்தமை தூற்றாகொல் முன்கை<br>
இறைஇறவா நின்ற வளை"

"இன்னாது இனன்இல்ஊர் வாழ்தல் அதனினும்<br>
இன்னாது இனியார்ப் பிரிவு"

தீ. காமத்தீ. இதோ என் உடல் தகித்துக்கொண்டிருக்கிறது. நீ இல்லாத உலகில் எனக்கு என்ன வேலை? காதலனின் பிரிவைத் தாங்கிக்கொண்டு உயிரோடு இருப்பவர் பலர் உளர். நானும்தான் அப்படியோ!

"தொடிற்சுடின் அல்லது காமநோய் போல<br>
விடிற்சுடல் ஆற்றுமோ தீ"

"அரிதாற்றி அல்லல்நோய் நீக்கிப் பிரிவாற்றிப்<br>
பின்இருந்து வாழ்வார் பலர்"

நீ வந்து என்னிடம் பிரியும் நேரம் வந்துவிட்டது என்று சொன்னத்தருணம், ஏன் அது நிகழ்ந்தது? ஏன் என்னிடம் அப்படிச்சொன்னாய்? நீ என்னைப்பிரிந்து சென்று, மீண்டும் வரும்பொழுது நான் உயிரோடிருப்பேன் என்று நினைத்தாயோ?

"செல்லாமை உண்டேல் எனக்குரை மற்றுநின்<br>
வல்வரவு வாழ்வார்க் குரை"


## மார்ச் 16, 2014
### இயற்கையை வெல்லல்

மிகவும் கொடுமையான நாட்கள் இவை. இயற்கையின் காம வேட்கை உச்சத்தில் இருக்கும் நாட்கள். எதிர்பால் ஈர்ப்பு கொண்டவர்களுக்கு கல்யாணம் ஆகும்வரை இவை நீடிக்கும். தங்களுக்கு ஒரு துணை கிடைக்கும் என்று உறுதியாக தெரியுமாதலால், அவர்கள் இந்நாட்களைப் பொறுத்துக்கொண்டு கடந்துவிடுகிறார்கள். எதிர்கால வாழ்க்கைக்காக திட்டமிட்டு வாழத்தொடங்குகிறார்கள்.
 
தன்பால் ஈர்ப்பு கொண்டவர்களுக்கு இப்பருவம் கூடுதல் சுமையானவை. தங்களுக்கு இந்நாட்டில் திருமணம் நடைப்பெறாது என்று உறுதியாகவே நம்புகிறார்கள். அது இன்னும் பல ஆண்டுகளுக்கு உண்மையாகவே நீடிக்கும். எனவே ஒவ்வொரு நாளும் நரகத்தில் உலாவுவது போன்றதே. மனம் பள்ளிக்கரணை குப்பைமேடு போன்று குழப்பமாக ஆகிவிடும். எந்த செயலிலும் நாட்டம் இருக்காது. எதற்காக இந்த வாழ்வு என்று அடிக்கடி தோன்றும். இந்தச் சிக்கலான முடிச்சின் கத்தரிப்பே, தன்னை மாய்த்துக்கொள்வது.
 
நான் ஒரு தன்பால் ஈர்ப்புடைய ஆண். நானும் இந்தக் குழப்பம் மிகுந்த, கவலை தோய்ந்த, நாட்களில் உழல்பவன். எனக்கு அழகாய் தெரிகின்ற எந்த ஒரு ஆணைப் பார்த்தாலும், எங்கிருந்தோ திடீரென்று ஒரு எரிகோள் பூமியில் விழுவது போல, மனதில் இச்சை மூளுகிறது. இயற்கை ஒரு பாரபட்சமில்லாத அரக்கன். எந்நேரமும் ரோந்து பணியில் சுற்றும் காவலன் போல, தன் அலகைக் கூர்மைபடுத்திக்கொண்டே காத்துக்கொண்டிருக்கிறது. இயற்கையை வெல்வது என்பது நம் தோற்பை ஒத்திப்போடுவதுதான். நம் வாழ்நாளில் இயற்கையை முழுமையாக வெல்லவே முடியாது. முழுமையாக வெல்லல் என்பது நம்மை அழித்தல்தான். ஆனால் மரணமேகூட இயற்கையேயாம்.

