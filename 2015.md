---
layout: page
permalink: /2015/
title: 2015
---

## நவம்பர் 29, 2015
### கார்ல் சேகனின் தொடர்பு

விரிந்து செல்வது இரண்டு, பூமி மற்றும் வானம். இந்த இரண்டுமே உயிரினங்களுக்கு பிறந்த உடனேயே அறிமுகமாகின்றன. பூச்சிகள், பறவைகள், விலங்குகள் எல்லாவற்றுக்கும். மனிதன் குழந்தையாக பிறந்தவுடன் பூமி, வானம் இரண்டிடமும் தொடர்பு உண்டாகிறது. பூமி மீதான உடற்தொடர்பு, வானம் மீதான மனத்தொடர்பு. இத்தொடர்புதான் இரண்டின் மீதும் கேள்விகள் கேட்க வைக்கிறது. பூமி தட்டையானதா, வானம் முடிவற்றதா என பல கேள்விகள். மனிதனின் உயிரியல் வாகனங்களான கால்கள் மூலம் நிலத்தை அளந்து பார்க்கத்தொடங்கினான். படகுகள் தயாரித்து நீரை அளந்து பார்க்கத் தொடங்கினான். பிறகு விண்கலங்கள் மூலம் வானத்தை. மனிதனின் உள்ளுர இருக்கும் ஏதோவொரு தேடல் அவனை ஒவ்வொரு இடத்திற்கு நகர வைக்கிறது. அது என்ன தேடல்? தனிமைக்கான தேடல், அல்லது தனிமையின்மைக்கான தேடல். அவனைப் போன்று வேறு எவரேனும் உள்ளனரா என்ற கேள்வி. பூமியிலே தன்னைபோன்ற மனிதன் ஆனால் வேறு இனம் (species) யாரேனும் உள்ளனரா என்று தேட ஆரம்பித்தான். தற்போது பூமியல் உள்ள மனிதர் அனைவரும் ஒரே இனமே (ஹோமோ சேபியன்ஸ்) என்று தெரிந்ததும் ஒரு வருத்தம் உண்டானது (தற்பெருமையும் கூட). இன்னும் பின்னர் சென்று பல மனித (ஹோமினின்) இனங்களைத் தோண்டி எடுத்தான். ஆனால் இதுவும் போதவில்லை. பூமியில் இருந்து விசும்பிற்கு தன் எண்ணங்களைத் திருப்பினான். விசும்பானது பல கோடி வின்மீண் மண்டலங்களைக் கொண்டுள்ளது. ஒவ்வொரு மணடலத்திலும் பல கோடி நூறாயிரம் சூரியன்களைக் கொண்டுள்ளது. ஒவ்வொரு சூரியனுக்கும் பூமியைப் போன்று வாழ்வதற்கு இயன்றதான கோள்கள் இருக்கலாம். அதில் உயிர்கள் தோன்றி பரிணாம வளர்ச்சி அடைந்திருக்கலாம். எனவே மனிதன் அவ்வுயிர்களிடம் தொடர்பு கொள்ளத் தொடங்கினான். கார்ல் சேகனின் தொடர்பு (Contact) நாவல் இந்த இடத்திலிருந்து தொடங்குகிறது.

எல்லி ஆரோவே ஓர் இயற்பியல் விஞ்ஞானி தொலைதூர மின்காந்த அலைகளை அனுப்பி வேற்றுகிரக உயிர்கள் இருக்கின்றனவா என தன் குழுவோடு ஆராய்ச்சி செய்பவள். அண்டத்தில் வேறு ஏதேனும் ஒரு கிரகத்தில் உயிர்கள் தோன்றி பரிணாம வளர்ச்சி அடைந்திருந்தால், இந்த அலைகளை வாங்கி, அறிந்து திருப்பி செய்தி அனுப்பும். அவ்வுயிர்கள் மனிதருக்கு குறைவான வளர்ச்சி நிலையில் இருக்கலாம்; அப்படி இருந்தால் அவற்றால் நாம் அனுப்பும் செய்தியை பரிக்க முடியாது. அல்லது மனிதருக்கு மேலான வளர்ச்சி அடைந்திருக்கலாம். பிரபல விஞ்ஞான புனைவுகளும் திரைப்படங்களும், வேற்றுயிர்களை மனிதரைப் போன்று பொதுவாகச் சித்தரிக்கின்றன. முகம், உடல், கை, கால், கண், மூளை என மனிதரைப் போன்றே, சற்று உருவ மாறுபாடுகளுடன் (காது வளைந்து பெரிதாக) அல்லது மன மாறுபாடுகளுடன் (உணர்வு இல்லாமல், தருக்கத்தின்படி மட்டும் முடிவெடுக்கக்கூடிய). ஆனால் நம் கற்பனைக்கு முற்றிலும் எட்டாமல் மற்ற உயிரினங்கள் இருக்கலாம். உதாரணமாக, அவை மனிதனைவிட பலபடிகள் பரிணாம வளர்ச்சியில் முன்னேறி, உடலை உதறி மனமும் மூளையும் மட்டுமேயாக வாழ்ந்துகொண்டிருக்கலாம்.

எந்த வடிவில் உயிர்கள் இருந்தாலும், அவை மனிதனைப் போலவே இருந்தாலும், நாம் அனுப்பும் கதிர்களை அவை படித்து தெரிந்துகொள்ளும் என்று சொல்லமுடியாது. மறுபுறம் பார்க்கையில் மின்காந்த கதிர்கள்தான் இவ்வண்டம் முழுக்க உள்ளன, எக்ஸ் கதிர்கள், காமா கதிர்கள், ஏன் ஒளியும் ஒரு மின்காந்த கதிர்தான். அதனால், மனிததைப் போன்று வளர்ந்த உயிர்கள் இக்கதிர்களைப் பற்றி அறிந்திருக்கும் என ஒருவாறு நிச்சயப்படுத்திக் கொள்ளலாம். ஆனால் எப்படி தொடர்புகொள்வது? அவர்கள் முற்றிலும் வேறு விதமாக இவ்வண்டத்தை உள்வாங்கிக்கொண்டிருக்கலாம் - மனிதனைப் போல் கண், காது, மூக்கு என அல்லாமல். உதாரணமாக பூமியிலேயே வேறொரு மனித இனம் (ஹோமோ சேப்பியன்ஸ் அல்லாமல், வேறு) நம்மிடையே இருந்தால், நாம் அவர்கள் பேச்சை, மொழியை கண்டறிந்திருப்பார்கள் என நிச்சயமாகக் கொள்ளலாம். ஆனால் அவர்கள் என்ன பேசுவார்கள், அதன் பொருள் என்ன என நமக்கு தெரியாது. உதாரணமாக ஒரு பெரிய மலை இருக்கிறது; ஒரு பக்கம் நாம், மறுபக்கம் அந்த மனிதயினம். இருவரும் எதிர்பக்கத்தைப் பார்க்க முடியாது என்று வைத்துக் கொள்வோம்; ஆனால் ஒலி எழுப்பினால் மட்டும் கேட்க முடியும். இப்போது நாம் அப்பக்கம்  யாராவது இருக்கிறார்களா என கண்டறிய ஏதேனும் தற்போக்காக (random, ராண்டமாக) குரல் கொடுக்கலாம். ஆனால், நம்மோடும் அவர்களோடும் சேர்ந்து வாழ்கின்ற பரிணாமத்தில் கீழே உள்ள குரங்கு கூட்டமும் கூட அதேபோல் ஒலி எழுப்ப முடியும். எனவே புத்திசாலித்தனமாக நாம் சீரான இடைவெளியில் குரல் எழுப்பலாம். மற்ற உயிரினங்கள் எழுப்பும் இயற்கையான குரல்கள் தற்போக்காக இருக்கும். அதனால் சீரான ஒலி எழுப்பினால் இது செயற்கையாக ஏதோவொரு உயிரினம் ஒலி எழுப்புகிறது என்று கண்டறியலாம். இது ஓரளவு வேலை செய்யும் என்றாலும், இயற்கையிலும்கூட சீரான ஒலி எழுப்பும் உயிர்கள் உண்டு, மரங்கொத்தி பறவை போல. 

இவ்வண்டமே கணக்கின் களியாட்டம் எனச் சொல்பவர்கள் உண்டு. இந்த அண்டத்தின் பொதுமொழி கணக்கு (math) என நாம் கருதமுடியும். எந்த ஒரு மேலான உயிரும் எண்ணையும் எழுத்தையும் இகழாது. அவர்கள் எழுத்து, அதாவது மொழி, நமக்கு தெரியாவிட்டாலும், எண் எல்லாருக்கும் பொது. உதாரணமாக பகா எண்களை (prime, ப்ரைம்) எடுத்துக்கொள்ளலாம். எந்த ஒரு எண் தன்னாலும், ஒன்று எனச் சொல்லப்படும் எண்ணாலும் மட்டும் வகுக்கப்படுகிறதோ அது பகா எண். எழு ஒரு பகாவெண். ஆறு பகாவெண் அல்ல. ஆகவே நாம் மற்ற உலகங்களுக்கு அனுப்பும் செய்தி தொடர் பகா எண்களாக இருக்கலாம். முதலில் இரண்டு சீரான ஒலித்துணுக்குகள், சிறிது இடைவெளிவிட்டு, மூன்று சீரான துணுக்குகள், அப்புறம், ஐந்து, ஏழு, பதினொன்று, இது போல், ஒரு ரயில்பெட்டிகள்போல் அனுப்பலாம். முதல் பெட்டிக்கு இரண்டு சன்னல்கள், இரண்டாவது பெட்டிக்கு மூன்று சன்னல்கள், மூன்றாவது பெட்டிக்கு ஐந்து, அப்புறம் எழு, பதினொன்று. இந்த ரயிலை வாங்கிக்கொள்ளும் உயினினம், இது நிச்சயம் இயற்கையான ரயில் அல்ல, செயற்கையாக மற்றொரு உயிரினம் படைத்த ரயில் எனத் தெரிந்து கொள்ளும்.

எல்லி ஆரோவேயின் குழு தொடர்ந்து வானுக்குச் செய்தி அனுப்பிக்கொண்டிருக்கிறது. ஆனால் எந்தப் பதிலும் இல்லை. அவர்கள் குழுநிதி முடியப்போகிறது. அரசு இவ்வாராய்ச்சிக்கு மேலும் பணம் கொடுக்க மறுக்கிறது. இந்த பயனில்லா அராய்ச்சிக்குப் பதில் வேறேனும் நடைமுறை தொழில்நுட்பத்துக்கான ஆராய்ச்சிக்கு பணம் கொடுக்கலாம் என்று சொல்கிறது. இக்காலக்கட்டதில் ஒருநாள் எல்லி அச்செய்தியைக் கேட்கிறாள். வானிலிருந்து சீரான கதிரொலி. தொடர் பகா எண்கள். அவள் குழுவில் எல்லாரும் குதூகலிக்கிறார்கள். இந்த ஒலி வேகா என்றொரு கிரகத்தில் இருந்து வருகிறது என்று கண்டுபிடிக்கிறார்கள். இந்த எண்தொடரின் செய்தியோடு, ஒரு காணொளி செய்தியும் மறைந்திருப்பதைக் க்ண்டுகொள்கிறார்கள். அக்கணொளி, மனிதன் முதன்முதலில் மின்காந்த அலைக் கண்டுபிடித்து ஒளிபரப்பப்பட்ட ஜெர்மனி ஒலிம்பிஸின் தொடக்கவிழா. பெரிய அளவில் ஒளிபரப்பப்பட்டது என்பதால் பூமியில் இருந்து வெகுதூரம் சென்றிருக்கிறது. அதை வேகா உயிர்கள் வாங்கிக்கொண்டு, திருப்பி அனுப்பியுள்ளார்கள். வேகா கிரகம் பூமியில் இருந்து இருப்பத்தியாறு ஒளியாண்டு தொலைவில் இருப்பதால், ஐம்பத்தியிரண்டு ஆண்டுகள் கழித்து நாம் அச்செய்தியைத் திரும்பப் பெற்றிருக்கிறோம். ஆகவே இந்தச் செய்தி வெகு சமீபகாலமாக நாம் அனுப்பிக்கொண்டிருக்கும் சீரலை செய்திக்கு பதில் அல்ல என்று உணர்கிறார்கள். வேகா உயிர்கள் நம்மைப்போல அல்லது நம்மைவிட பரிணாமத்தில் உயர்வாக இருக்கவேண்டும் என்று உணர்கிறார்கள்.

## நவம்பர் 21, 2015
### இறுதிச் சடங்கு சிறுகதை - ஒரு குறிப்பு

எழுத்த்தாளர் பாராவில் [இறுதிச் சடங்கு](http://www.writerpara.com/paper/?p=10651) சிறுகதைக் குறித்து என் குறிப்பு.

[சிலிக்கான் ஷெல்ஃப்](https://siliconshelf.wordpress.com/2015/11/19/%E0%AE%AA%E0%AE%BE-%E0%AE%B0%E0%AE%BE%E0%AE%95%E0%AE%B5%E0%AE%A9%E0%AE%BF%E0%AE%A9%E0%AF%8D-%E0%AE%93%E0%AE%B0%E0%AE%BF%E0%AE%A9%E0%AE%9A%E0%AF%8D%E0%AE%9A%E0%AF%87%E0%AE%B0%E0%AF%8D%E0%AE%95%E0%AF%8D/) தளத்திலும் இச்சிறுகதைப்பற்றி விவாதிக்கப்படுகிறது.

சிறுகதையின் ஆரம்பத்தில் இரு பெயரில்லா ஆண் கதாபாத்திரங்கள் அறிமுகப்படுத்தப்படுகின்றன. அவர்கள் தன்பால் ஈர்ப்பாளர்கள். ஒருவரை ஒருவர் விரும்புகிறார்கள். தெளிவாக யோசிக்கிறார்கள்.  கல்யாணம் செய்துகொள்ள முடிவெடுக்கிறார்கள். பெற்றோரிடம் திருமணம் பற்றிச் சொல்ல (அல்லது அப்போதுதான் [வெளிவர](https://en.wikipedia.org/wiki/Coming_out) ) முடிவெடுக்கிறார்கள். நண்பர்களிடம்  சொல்ல முடிவெடுக்கிறார்கள். அவர்களிடம் முன்னரே வெளிவந்திருக்கவேண்டும், ஏனென்றால் அவர்கள் இருவரும் எதிர்பால் ஈர்ப்புள்ளவர்களாய் இல்லாததற்கு நண்பர்கள் எந்த ஆச்சரியமும் அடையவில்லை. இருவரில் ஒருவனின் பெற்றோரிடம் வரவேற்பு இல்லை.  ஆனால் இருவரும் எந்த சோர்வுமில்லாமல் திருமணத் திட்டத்தைத் தொடர்கிறார்கள். திருமணத்திற்கு முந்நாள் நண்பர்களுடன் மகிழ்ச்சியாக இருக்கிறார்கள். தாங்கள் எப்போதும் பெண்மீது ஈர்ப்படையப் போவதில்லை என்று தெளிவாகச் சொல்கிறார்கள். அதேசமயம் "இது ஒடம்புலேருந்து மனசுக்குப் போன ஒறவுடா. கொஞ்சம் பேஜார்தான்." என்று இருவரில் ஒருவன் சொல்கிறான். அன்றிரவே ஒருவன் விபத்தில் இறந்துபோகிறான். மற்றொருவன் வெகுநேரம் அழுதபின், பாத்ரூமுக்குள் சென்று தன்னின்பம் காண்கிறான்.

வாசகருக்கு எழும் தன்பால் ஈர்ப்புத் தொடர்பான கேள்விகள் ராமச்சந்திரன் கதாபாத்திரம் மூலமாக கேட்கப்படுகிறது.  அவற்றைத் தன்பால் ஈர்ப்புள்ளவரே பதிலளிப்பதுபோல் வருகிறது. திருமணம் செய்துகொள்ளலாம் என்று முடிவெடுக்கும் குழப்பமில்லாத கதாபாத்திரம், பின்னர் இவ்வீர்ப்பு உடம்பிலிருந்து மனத்துக்கு போகும் என்று சொல்கிறது. தன்னைப்பற்றியும், தன்னுடைய பால் ஈர்ப்பைப் பற்றி புரிந்துகொண்டிருப்பவன், திருமணத்தைப் பற்றி ஒருமனதாக தெளிவோடு முடிவெடுப்பவன், இதுபோல் (உடலிலிருந்து மனம்) கருதவோ சொல்லவோ மாட்டான். அல்லது அதற்கான சாத்தியங்கள் இக்கதையில் தென்படவில்லை. ஆண்-பெண் இடையேயான காதல் சமூகத்தால் கட்டமைக்கப்பட்டதே. இயற்கையாக எழும் காமத்தை நாம் பண்பாட்டுக்காக காதல் என்று உன்னதப்படுத்தியுள்ளோம். வீரம் என்பது போரின் உன்னதப்படுத்தல் போல. அதேபோன்றுதான் ஆண்-ஆண் காதலும் ஆண்-ஆண் காமத்தை உன்னதப்படுத்தல். ஆகவே, உடலிலிருந்து மனம்தான் தன்பால்ஈர்ப்பு என்று சொல்வது ஒருவகையில் சரியே. ஆனால் அதற்கு நிகராக ஆண்-பெண் ஈர்ப்பும் உடலிலிருந்து மனத்துக்கான ஈர்ப்பே என்று கதையில் வெளிப்பட்டிருந்தால் அது ஒரு வாசகனை நோக்கி கேள்விகளை எழுப்பியிருக்கும். ராமச்சந்திரன் மூலமாக இக்கோணத்தை விரிவுபடுத்தியிருக்கலாம். அது இக்கதையில் நடக்கவில்லை.

தன் காதலன் இறந்தபிறகு  தன்னின்பம் அடைவதாகச் சொல்வது, அவனுக்காக இவன் சேர்த்துவைத்திருந்ததை இழப்பதாகக் கொள்வதற்கு இடம் அளிக்கிறது. தாலியை அறுப்பதை இதற்கு இணையாகக் கொள்ளலாம். ஆனால் கதாபாத்திரங்கள் சரியாக விவரிக்கப்படாமையால் இப்படி பொருள்கொள்வதற்கு சிறிதளவே இடம் இருக்கிறது. சிறுகதையில் இறுதி ஆச்சரியம் ஒன்று வைப்பதற்காகச் செயற்கையாக எழுதப்பட்டதாகவே கருதுவதற்கு இடம் அதிகம்; நான் அப்படித்தான் கருதுகிறேன்.

தன்பால் ஈர்ப்பு, இருபால் ஈர்ப்பு போன்றவைப் பற்றி வாசகரிடையே தெளிவு மிகவும் குறைவு. ஆகவே, தகுந்த விரிவு இல்லாமல் மறைப்பிரதியாகச் சொல்கிறேன் என்று கதை எழுதுவது, குழப்பமாகவே முடியும். இக்கதையில் கதாபாத்திரங்களின் ஆழமின்மை இறுதிமுடிவிற்கு அப்பால் ஒரு வாசகன் சிந்திப்பதற்கு இடம் அளிக்கவில்லை.

--

பொருள்:

* தன்பால் ஈர்ப்பாளர் - homosexuals, 
* எதிர்பால் ஈர்ப்பாளர் - heterosexuals
* இருபால் ஈர்ப்பாளர் - bisexuals
* ஓரினச்சேர்க்கையாளர் - men (women) having sex with men (women)
* வெளிவரல் - [coming out](https://en.wikipedia.org/wiki/Coming_out)


## அக்டோபர் 11, 2015
### சலியேரி

காலத்தின் வழியே ஓடிகொண்டிருக்கும் மனித ஓடையில் மிகச்சிலரே குமிழிகளாக உயர்கின்றனர். மீதமுள்ளோர் மத்திய தளத்திலே நின்றுவிடுகின்றனர். திருப்பிப்போடும் அறிவியலையோ, தத்துவத்தையோ, கலையையோ செய்வது மிக மிகச்சிலராலேயே சாத்தியம். காரணம் பல இருக்கலாம். இயற்கையான நரம்பு அமைப்போ, வளர்ப்பு முறையோ. மற்றவர்கள் சுமாரான அறிவியலையும், சுமாரான தத்துவத்தையும், சுமாரான கலையையுமே நடத்துகின்றனர். ஏன் என்று கேட்டால் முடியாது, அவ்வளவு தான். ஆன்ட்டோனியோ சலியேரி, பதினெட்டாம் நூற்றாண்டு வியென்னாவின் ஒரு சிறந்த இசையமைப்பாளர். இளவயதில் இசை பயின்று, வியன்னாவின் அரசு இசைஅமைப்பாளராக பதவி வகித்தவர். தான் உருவாக்கும் இசை கடவுளின் வெளிப்பாடென உணர்ந்தவர். ஏழை இசைஞருக்கு உதவி, இசைமாணவருக்கு பாடங்கள், மணம்செய்துகொள்ளாமல் இசையிலேயே மூழ்கல் என தன் வாழ்க்கையையே அர்ப்பணித்தவர். மக்களையும், தன்னையும் மிகவும் நேசிப்பவர். ஆனால் ஒரு புதிய இளைய இசையமைப்பாளனின் வருகை அவரையே திருப்பிப்போடுகிறது. வுல்ஃப்காங் அமெதியஸ் மொட்ஸார்ட். 


## ஜூன் 5, 2015
### எண்ணும் ஈட்டவோ

"மத்துறு தயிர் என வந்து சென்று, இடை<br>
தத்துறும் உயிரொடு உள்ளம் தள்ளுறும்<br>
பித்து நின்பிரிவினில் பிறந்த வேதனை<br>
எத்தனை உள அவை எண்ணும் ஈட்டவோ"<br>

கம்பனின் சொல்லிணைப்புகள் மிக அற்புதமானவை. மத்துறு தயிர் -- தயிரை மத்து சுழற்றி சுழற்றி அடிக்கும், துமி தெறிக்க பிரளயம் போன்று ஒலி பிறக்கும். மனத்தின் வேதனையை இச்செயலோடு ஒப்பிடுவதற்கு கம்பனால் மட்டும்தான் முடியும். தத்துறும் உயிர் - உன் பிரிவினால் உயிர் வாழ்வுக்கும் சாதலுக்கும் இடையில் தத்தளித்துக் கொண்டிருக்கிறது. இதயத்தை இரத்த குழாய்கள் அங்கும் இங்கும் குடைந்து கடைகின்றன. தயிர் பொங்குவது போல், இரத்தம் இதயத்தைவிட்டு பொங்கி வழிகிறது - எந்த நொடியும் வெடித்து விடலாம் என்பதைப்போல். ஐம்புலனைகளையும் அடக்கியவன் யோகி; அவன் பிரிவின் வேதனை, ஐம்புலன்களையும் வெளியே தள்ளி, அவற்றையே இல்லாமலே ஆக்குகிறது. ஆகவே நான் யோகிக்கும் மேல். நின் தொடுதலன்றி வேறு எவர் தொட்டாலும் அது தொடுதலே அல்ல. உன் குரலைத் தவிர எந்த அலையையும் என் காதால் கேட்க இயலவில்லை. உன்னை நோக்காமல் என் கண் பார்வையையே இழந்துவிட்டது. உன் வாசனை தவிர எனக்கு எதுவும் மணம் அல்ல. உன் இதழின் சுவையன்றி எதையும் எந்நாக்கு அறியவில்லை. இவ்வைம்புலனும் இல்லாமல், உயிர் இருந்து என்ன பயன்! நான் பித்துநிலையில் மிதக்கின்றேன். உன் பிரிவினில் பிறந்த வேதனை இவை மட்டுமோ என்ன! அவை எண்ணுவதற்கு உரியவோ! அலகிலாமல் விளையாடுபவனே, எண்ணிலடங்கா என் வேதனைகள் உனக்கு விளையாட்டோ!


## மே 22, 2015
### நண்பனுக்கு ஒரு சிறுகுறிப்பு

மனிதனில் உயிரியல் பால் இனங்கள் (biological sex) உண்டு -- ஆண் மற்றும் பெண். உயிரியல் பால்வகை என்பது இயற்கை விதித்த உடல் சார்ந்த வகை. ஒவ்வொரு மனிதருக்கும் உணர்வு சார்ந்த பால் இனமும் (gender) உண்டு. தான் யார் என்று தன் இயல்பான உணர்வு என்ன சொல்கிறதோ அதன்படி கொண்ட பால். உதாரணமாக உடல்சார்ந்து ஆணாக இருப்பவர், தன் உணர்வு சார்ந்து தன்னைப் பெண்ணாகக் கொள்ளலாம். இவர்கள் திருநங்கைகள் (transwomen) எனப்படுவர். பொதுவாக திருநர்கள் (transgenders) என்று பெயர். இவ்வாறாக அல்லாமல், தன்னை ஆணாகவும் அல்லாமல், பெண்ணாகவும் அல்லாமல் கருதுபவர்கள் உண்டு. சிலநேரம் பெண்ணாக, சிலநேரம் ஆணாக உணர்பவர்களும் உண்டு.

இனக்குழு சமூகத்தில் இருந்தே ஆண்-பெண் இருமை வலியுறுத்தப்படுகிறது. நிலபிரபுத்துவச் சமூகத்திலும் இதே நிலைதான். யோசித்தால் அவை போர்ச்சமூகங்கள். சங்க இலக்கியங்களிலே பார்க்கலாம் - அது ஓயாமல் தொடர்போர் நிகழ்ந்தகாலம். ஆகவே, ஆணுக்கு உடல்சார்ந்த வீரம் விழுமியமாக அளிக்கப்பட்டது. பெண்ணுக்கு வீடுசார்ந்த விழுமியங்கள். ஆகவே பெண்ணுணர்வுள்ள ஆண்கள் இச்சமூகக்கட்டமைப்பிற்கு வெளியே தள்ளப்பட்டனர். ஒரு நிலையான பேரரசு உருவானபின்னர் திருநர்களுக்கு சில அந்தஸ்துகள் இருந்தததையும் நாம் காண்கிறோம். ஆனாலும் பொதுவாக, அவர்கள் குடும்ப அமைப்புக்கு வெளியேயே நிறுத்தப்பட்டனர்.

பால் இனங்களைப் போன்று பால் ஈர்ப்பும் (sexuality) சமூகத்தால் இருமையாக்கப்படுகிறது. ஓர் ஆண் ஒரு பெண்ணைத்தான் விரும்பவேண்டும், மற்றும் ஒரு பெண் ஓர் ஆணைத்தான் விரும்பவேண்டும் என்பது ஒரு சமூக எதிர்ப்பார்ப்பு. ஆனால், இயற்கையாக ஒருவருக்கு உருவாகும் ஈர்ப்பு இதன்படி நிகழவேண்டும் என்பதில்லை. ஓர் ஆண் மற்றொரு ஆணை விரும்பலாம், ஒரு பெண் மற்றொரு பெண்ணையும். இவ்வாறு தன்பாலீர்ப்புள்ள உடல்சார்ந்த ஆணோ பெண்ணோ, தங்களை முறையே பெண்ணாகவோ, ஆணாகவோ உணரவேண்டும் என்பதில்லை. தன்னை ஆணாக உணர்ந்துகொண்டே ஒருவர் மற்றொரு ஆண்மேல் விருப்பம் கொள்ளலாம். இவ்வாறு தன்னுடைய பாலின் மீதே உள்ள மனிதர்கள் தன்பால் ஈர்ப்புள்ளவர்கள் (homosexuals) எனப்படுவர். தன் எதிர்பாலை விரும்பும் மனிதர்கள் எதிர்பாலீர்ர்புள்ளவர்கள் (heterosexuals) எனப்படுவர். ஆண், பெண் என இரண்டு பாலினத்திரிடமும் ஈர்ப்புள்ளவர்கள் இருபால்ஈர்ப்புள்ளவர்கள் (bisexuals) எனப்ப்டுவர். இருபால்களிடமும் ஈர்ப்பு இல்லாதவர்களும் (asexuals) உண்டு.

இந்தியச் சமூக அமைப்பு தற்போது ஆண்-பெண் உடலுறவையும், காதலையும், திருமணத்தையும் மட்டுமே ஏற்கிறது. இந்தியச் சட்ட அமைப்பு (இபிகோ 377ன்படி) இயற்கைக்கு எதிரான உடல்சார்ந்த உறவைத் தடைசெய்கிறது. இது பொதுவாக தன்பால் உறவைத் தடைசெய்வதற்காக பயன்படுத்தப்படுகிறது. ஆனாலும் அச்சட்ட வரிகளின்படி, 'இயற்கை என்பது என்ன?' என்பது கேள்விக்குறி. சில ஆண்-பெண் உடலுறவுகளை இயற்கைக்கு மாறானதாகக் கொள்வதற்கும் இடம் உண்டு. ஒருவர் தன்பாலீர்ப்புள்ளவராகவோ, எதிர்பாலீர்ப்புள்ளவராகவோ வாழ்வது சட்டக்குற்றம் இல்லை. காதலும் குற்றம் இல்லை. உடல்சார்ந்த உறவுதான் குற்றமாக கருதப்படுகிறது. சட்டப்படி ஒரேபால்-இருவர் திருமணம் செய்துகொள்ளமுடியாது. ஆனாலும் சேர்ந்துவாழ்வதற்கு எந்தத் தடையும் இல்லை.

சமூகத்தில் ஒருவர் எப்படி நடந்துகொள்ளவேண்டும் என்ற எதிர்பார்ப்பு உண்டு. பெண் என்றால் இன்னின்ன உடைகள் அணிய வேண்டும். ஆணுக்கு உடல்சார்ந்த வீரத்திலும் வன்முறையிலும் நாட்டம் இருக்கவேண்டும். எழுத்தாளன் என்றால் சமூக விஷயங்களில் கருத்து சொல்லவேண்டும். இப்படி பல. இது ஒருவிதமான நிலபிரபுத்துவ எண்ணம். இச்சாதியினர் இவ்வேலையே செய்யவேண்டும். இவ்வேலை செய்பவன் இப்படித்தான் இருக்கவேண்டும். தொடர்ந்து, பொதுவாக ஆணும், பெண்ணும் 'ஆண்','பெண்' போலவே இருக்கவேண்டும். இவற்றிலிருந்து மாறுபட்டவர் சமூகத்தில் இருக்கமுடியாது. தன் தனித்தன்மையை மறைத்தே வைத்திருக்கவேண்டும். இந்திய நாட்டின் தற்போதைய மனநிலையும் இவ்வாறுதான் உள்ளது. ஆகவே, ஒரு ஆண் மற்றொரு ஆணை விரும்பும்போது, அது தனித்தன்மையோடு இருப்பதால், மறு எண்ணமே இல்லாமல் புறக்கணிக்கப்படுகிறது.

தன்பால் விருப்பத்தை எதிர்ப்பவர்கள் கூறும் காரணங்கள் பொதுவாக மூன்று: 1. இது இயற்கைக்கு எதிரானது. 2. இது குடும்ப அமைப்பைப் பாதிக்கும் 3. இது மதத்துக்கு எதிரானது.

எது இயற்கை என்பதை மனிதன் வகையறை செய்வது ஒரு நகைமுரண். இயற்கையைப் பற்றி மனிதன் அறிந்துள்ளது சொற்பமே. முழுமையாக இயற்கையை அறிய முடியுமா என்பது ஒரு பெருங்கேள்வி. ஆகவே இது இயற்கை, இது செயற்கை என மனிதன் வகுப்பதை, நான்-வகுத்துள்ள-விதிகளின்-படி இது இயற்கை, இது செயற்கை என்றுதான் கூறமுடியும். தனித்த இயற்கையின்படி (absolute nature), மனிதன் வகுத்துள்ள செயற்கையும் இயற்கைதான். இதையே நாம் நம் இலக்கியத்தில் 'இயற்கை அல்லாததும் இயற்கைதான்' என்று காண்கிறோம். இவ்வாறு மனிதன் வகுத்துள்ள விதிகள் நிரந்தரமானவை அல்ல. அவை கால-வெளியின்படி மாறுபடும். நூறு ஆண்டுகளுக்குமுன் உள்ள ஒழுக்கநெறிக்குற்றம் தற்போது குற்றமல்லாததாக கருதப்படலாம். பெண்கள் வேலைக்குச் செல்வது அறுபது ஆண்டுகளுக்கு முன்னர் இழிவானதாக, ஒழுக்கமில்லாததாக கருதப்பட்டது. இப்போது அப்படி இல்லை. தன்பால் விருப்பம், எதிர்பால் விருப்பத்தைப் போன்றே மனிதனுக்கு இயல்பாக மலரக்கூடியது என்று அறிவியலின்படி நிரூபித்து முப்பது ஆண்டுகளுக்கு மேலாக ஆகிறது. அதாவது, ஒரு எதிர்பால் ஆண் எப்படி ஒரு பெண்ணின் மீது 'இயற்கையாக' இச்சைக் கொள்கிறானோ, ஒரு தன்பால் ஆண் மற்றொரு ஆணின் மீது இச்சைக் கொள்வான். ஆகவே தன்பால் உறவு இயற்கைக்கு எதிரானதாக கருதுவதற்கு வாய்ப்பே இல்லை. இது மனப்பிறழ்வு அல்ல. தேவை, மனப்பிறழ்வோடு உள்ள தற்போதைய சமூகத்தின் மாற்றமும் உயர்வும்தான்.

தன்பால் உறவையும், திருமணத்தையும் தனிமனித உரிமையாக பார்க்கலாம். அதாவது, 'இது அவரவர் விருப்பத்திற்கு உரியது; அதில் நான் தலையிடமாட்டேன்' என்று ஒருவர் கூறலாம். ஆனால், இதில் உள்ள ஆபத்து, இவ்வுறவு 'இயற்கையல்லாததாக இருந்தாலும்' நான் தனிமனித உரிமையை ஆதரிக்கிறேன் என்ற தொனி வருகிறது. தன்பால் உறவை எதிர்பால் உறவிற்கு நிகராக கருதுதலே சிறந்த வழி, அதுவே உண்மையும் கூட. உதாரணமாக, ஒரு தன்பால் ஆண், தனக்கு விருப்பப்பட்ட ஆணோடு பேசும்போது, அவனுக்கு பொழுதுபோகிறதே தெரியாது. அவனை எப்போது காணப்போகிறோம் என்ற துடிப்பு இருக்கும். அவன்மீதுள்ள காதலால், தொடர்ந்து அவனுக்கு அஞ்சல்கள் பறந்துகொண்டிருக்கும். அவன் வீடு எங்கிருந்தாலும் கண்டுபிடித்து, கதவைத் தட்டி, அவனைச் ஆச்சரியத்தில் ஆழ்த்தும். அவனுக்காக கவிதை எழுத வைக்கும். அவன் வாசனை அருகிலேயே இருக்கலாகாதா என்று ஏங்கவைக்கும். தன்பால் உடலுறவும், எதிர்பால் போலவேத்தான். ஒரு எதிர்பால் ஆணுக்கும், பெண்ணுக்கும் காமத்தின் மீது என்னென்ன எதிர்பார்ப்புகள் இருக்கிறதோ, அவ்வகைப்பட்ட எதிர்ப்பார்ப்புகளே தன்பால் ஆணுக்கும், பெண்ணுக்கும் இருக்கும். எதிர்பாலினத்தவருக்கு அவர்களுக்குத் தெரிந்த உண்மைகளின்படி, இவை அருவருப்பாக தோன்றலாம். ஆனால், இன்னொரு பக்கமுள்ள உண்மையையும் அறிந்துகொள்வதே பண்பாட்டுப் பரிணாம வளர்ச்சிக்கு வழிவகுக்கும்.

அடுத்த புள்ளி, தன்பால் உறவு குடும்ப அமைப்புக்கு எதிரானது என்பது. திருமணம் என்ற அமைப்பு சமூகத்தில் தனிமனிதனுக்கு நிலையான அமைதியான வாழ்க்கையை உறுதி செய்வதற்காக ஏற்பட்டது. குடும்பங்கள் பொதுவாக குழந்தைகளின் வளர்ச்சிக்கும், ஆயுளுக்கும், அதனால் ஏற்படும் பண்பாட்டுக்கடத்தலுக்கும் இன்றியமையானவை. (திருமணம், குடும்பம் போன்ற அமைப்புகள் வேண்டுமா என்பது தனிக்கேள்விகள். அவை இக்கட்டுரையின் மையத்துக்கு அப்பாற்பட்டது.) எதிர்பால் ஈர்ப்பு திருமணத்திற்கு அங்கீகாரம் இருக்கும்போது, தன்பால் திருமணத்துக்கும் அது பொருந்தும். விருப்பப்பட்ட இருவர் குடும்பமாகச் சேர்ந்துவாழ்வது, மொத்த சமூகத்தையே அழிக்காது. ஒரேபால்கொண்ட இருவர் குடும்பமாக வாழலாம் என்பதை, மறுபடியும், ஆண்-பெண் குடும்பத்துக்கு நிகராக, இயற்கையாகக் கொள்ளவேண்டும் என்ப்தே முதல்படி. தன்பால் தம்பதியினர் குழந்தைகளையும் பெற்றுக்கொள்ளலாம். ஆகவே, மனிதகுல தொடர்ச்சிக்கு அறுதலும் ஏற்படாது.

அடுத்ததாக மதம். குறிப்பாக இந்தியா பல்வேறு மதங்களின் தொகை என்பதால் பல எதிர்ப்புகள் உள்ளன. இவை மதத்திற்கு தன்னைப் பிரதிநிதியாகக் கருதும் மதநிறுவனங்களிடமிருந்து வருகின்றன. இவ்வெதிர்ப்புகளும் பெரும்பாலும் 'இது இயற்கை அல்ல', 'இது குடும்பத்திற்கு எதிரானது', 'இது பண்பாட்டுக்கு எதிரானது' போன்றவற்றையே சுற்றியுள்ளன. கூடுதலாக, மதநூல்கள் இவற்றை மனிதத்துக்கு எதிரானதாகச் சொல்கின்றன என்று சொல்லும். ஆனால், இந்தியா போன்றொரு மதசார்பில்லா ஜனநாயகம், என் நோக்கில், அறிவியலின்படியும், தனிமனித உரிமையின்படியுமே முடிவெடுக்கவேண்டும்.

## மார்ச் 8, 2015
### சித்திராங்கதை - சித்திராங்கதன்

இலங்கையில் குதிரைமலை என்றொரு ஊர் உண்டு. மதுரையிலிருந்து அல்லி வந்து அவ்வூரை ஆட்சி செய்ததாக ஒரு கதையும் உண்டு. அல்லி மதுரையின் ராணியாக நாட்டுப்புறப் பாடல்களில் வலம் வருபவள். வீரத்தோடு "ஆண்"மகனைப் போலவே வளர்க்கப்பட்டவள். மகாபாரத அர்ஜுனன் தமிழகத்துக்கு வந்து அவளை மணந்ததாக கதை. இதே போன்று, இந்தியாவின் வடகிழக்கிலுள்ள மணிப்புரத்துக்கும் அர்ஜுனன் சென்றான். மணிப்புரத்தின் அரசன் தன் பெண்ணை ஓர் ஆணைப்போலவே வளர்த்தவன். அவளின் பெயர் சித்திராங்கதை. அவளுக்கு போர்முறைகள் எல்லாவற்றையும் கற்றுக்கொடுத்தான். மணிப்புரத்தின் அழகான மலைகளைக் குதிரையில் சுற்றி அலைவாள். வேட்டைக்கு தன் பட்டாளத்தோடு செல்வாள். தான் ஒரு ஆண் என்றே நினைத்து வளர்ந்தாள். தான் சித்திராங்கதை அல்ல, சித்திராங்கதன் என்றே வளர்ந்தான்.

அர்ஜுனன் வனவாசத்தில் இந்தியா முழுவதும் சுற்றியபோது, ஒருநாள் மணிப்புரத்துக்கு வந்தான். ஒரு காட்டுப்பன்றியை கையில் வேலோடு துரத்தி வந்துகொண்டிருந்த சித்திராங்கதன், அர்ஜுனனைக் கண்டான். தனக்கு அர்ஜுனன் மேல் அளவிலா ஈர்ப்பு உள்ளதை உணர்ந்தான். சித்திராங்கதையாக மாறினான்.

ரபீந்திரநாத் தாகூர் இக்கதையை மேலும் விரிவுபடுத்தி 'சித்திராங்கதா' என்றொரு நாடகக்கவிதை இயற்றியுள்ளார். சித்திராங்கதனாகவே மணிப்புரத்தின் இளவரசி தன்னின் இயல்பாக உணர்கிறாள். சித்திராங்கதனாகவே அர்ஜுனன்மீது காதல் கொள்கிறாள். ஆனால் அர்ஜுனனுக்கு அவன்மீது ஈர்ப்பு இல்லை. ஆகவே காமதேவனிடம் முறையிட்டு, தன்னைச் சித்திராங்கதையாக மாற்றக் கோருகிறாள். அர்ஜுனன் இப்போது சித்திராங்கதையை அழகியப் பெண்ணாக இருப்பதால் காதல் கொள்கிறான். ஆனால், சித்திராங்கதைக்கு இத்தோற்றம் "தான்" இல்லை என்று தோன்றுகிறது. தான் ஓர் ஆணாக இருப்பதையே இயற்கையாகக் எண்ணுகிறான். அர்ஜுனன் தான் ஆணாக இருக்கும்போது காதலிப்பதே தன் மனத்தின் இயற்கைக்கு நேர்மையாக இருக்கும் என்று நினைக்கிறான். தான் ஓர் ஆணா அல்லது ஒரு பெண்ணா என்பதை அந்த நபர்தான் முடிவுசெய்ய முடியும், முடிவுசெய்ய வேண்டும். வெளியில் இருந்து யார் வற்புறுத்தினாலும் தன் இயற்கைக்கு எதிராக மாறக்கூடும். இச்சிந்தனையின்பொருட்டு தாகூரின் இக்கவிதை இன்றைய இந்தியாவுக்கு மிகவும் அவசியம் ஆகிறது.

ரிதுபர்னோ கோஷின் 'சித்திராங்கதா' (Chitrangada - A Crowning Wish) திரைப்படம், தாகூரின் இக்கவிதைக்கு திரைவடிவம் கொடுக்கிறது. 'ருத்ரா' ஓர் ஆடல்கலைஞன். மேடைநாடகங்களை இயக்குபவன். அவன் தன்னிடம் சமுகம் சொல்லும் பெண்தன்மை நிறைந்திருப்பதை உணர்கிறான். அவனுக்கு மற்ற ஆண்களின்மீது ஈர்ப்பு, பெண்களின்மீது அல்ல. பெண்தன்மை இருந்தாலும், தன் இயக்குநர் வேலையில் எப்போதும் ஒரு கோபத்துடன் இருப்பவன். அவன் குழுவில் புதிதாக சேரும் தாளவாசிப்பவன், 'பார்த்தோ' மீது காதல்கொள்கிறான். பார்த்தோவுக்கும் அவன்மீது காதல். ஆனால் அவர்கள் திருமணம் செய்துகொள்ளவும், குழந்தை தத்தெடுத்துக்கொள்ளவும் இந்தியாவில் வழியில்லை என்று ருத்ரா உணர்கிறான். தான் ஒரு பெண்ணாக மாறுவதாக முடிவெடுக்கிறான். ஆனால் இதில் பார்த்தோவிற்கு விருப்பமில்லை.

இப்படத்தில் முக்கியமாக கவனிக்கப்படவேண்டியவை மூன்று உறவுகள்: ருத்ராவிற்கும், பார்த்தோவிற்குமான உறவு, ருத்ராவிற்கும் அவள் பெற்றோருக்குமான உறவு, மற்றும் அவளுக்கும் சமூகத்துக்குமான உறவு. ஒவ்வொரு உறவின் ஆழங்களை இப்படம் அற்புதமாக  ஆராய்கிறது.

ருத்ராவின் பெற்றோருக்கு, குறிப்பாக அவள் அப்பாவுக்கு, தன் மகன் பெண்ணாக இருப்பதை ஏற்றுக்கொள்ளமுடியவில்லை. தன் உறவினரும், சமூகமும் என்ன சொல்லும் என்று யோசிக்கிறார். மகன் பெண்ணாக இருப்பதை அவமானமாக உணர்கிறார், அவளின் நாடகங்களுக்கு செல்ல மறுக்கிறார். ருத்ரா தான் ஒரு பெண்ணாக மருத்துவரீதியாக மாறமுடிவெடுத்துள்ளதைக் கூறும்போது இருவருமே அதிர்ச்சியடைகின்றனர். அவள் அம்மா கேட்கும் ஒரு கேள்வி: அந்த உடலை நான் பத்துமாதம் என் வயிற்றில் சுமந்திருக்கின்றேன். எனக்கும் அதில் உரிமை உள்ளது.

இந்தியச்சூழலில், குறிப்பாக தமிழகச்சூழலில் இப்படம் ஒரு திகைப்பை, அதே சமயம் ஒரு திறப்பையும் ஏற்படுத்தும். ஆண் என்றால் போர்வீரன் என்ற படிமம் சங்க இலக்கியத்திலிருந்து, அக்காலத்தேவைக்கு வளர்க்கப்பட்ட படிமம், இன்று தகர்க்கப்பட்டாக வேண்டும்.


## மார்ச் 3, 2015
### நண்பனுக்கு ஒரு கடிதம்

அன்பின் நண்பா,

மனித மனம் எல்லையில்லாமல் சிந்திக்கக்கூடியது. உணர்ச்சிவேகத்தில் முடிவெடுக்கக்கூடியது. ஒரு நிகழ்வுக்கு அனைத்து சாத்தியங்களையும் துழாவித் துழாவி முடிவெடுக்க முடியாமல் திணறக்கூடியது. பழையதைத் திரும்பத் திரும்ப மீட்டெடுத்து ஏங்கவைக்கக்கூடியது. புதிய சாத்தியங்களுக்காக முதல்-கதவுகளைச் சற்று அழுத்தமாக மூடிவைத்திருக்கக்கூடியது. குழியின் ஆழத்தில் உள்ள கருமையையும் குளிர்ச்சியையும் அளித்து, நம்மை மீண்டுவராமல் புதைக்கக்கூடியது.

எழுந்து வா.

அன்பின்,
விஜய்


## பிப்ரவரி 6, 2015
### அகமுகநோக்கு

"தன்பால் ஈர்ப்பு கொண்டவர்கள் பெரும்பாலும் அகமுகநோக்காளர்களாகவே இருக்கிறார்கள் என்று நினைக்கிறேன்."
<p style="text-align: right;">"ஏன் அப்படிச் சொல்கிறாய்?"</p>
"என்னையே எடுத்துக்கொள். நான் கல்லூரி நாட்களில் நம் நண்பர்குழுவில் அவ்வளவாக உரையாடவில்லை."
<p style="text-align: right;">"ஆனால் அதற்கும் உன் பால்ஈர்ப்புக்கும் என்ன சம்பந்தம் இருக்கமுடியும்."</p>
"என்னைத் தவிர உன்னையும் சேர்த்து எல்லா பையன்களும் எதிர்பால்ஈர்ப்பாளர்கள்தாம். அதனால் எதைப் பற்றி பேசினாலும், அவ்வபோது நீங்கள் பெண்கள்பற்றி பேசுவது இயல்பானது."
<p style="text-align: right;">"ம்ம்ம்"</p>
"அந்த உரையாடல்களில் என்னால் முழுமையாக பங்கேற்க இயலாது. இந்தப் பெண் அழகு என்றோ, அந்தப் பெண் அழகில்லை என்றோ என்னால் வரையறுக்க முடியாது. அவ்வாறான சமயங்களில் எனக்கான வழிகள் என சிலவற்றை நான் கண்டுகொண்டேன்.

ஒன்று, சிரித்துவிட்டு மற்றவரின் கூற்றை ஆதரிப்பது. இரண்டு, மௌனமாக இருப்பது. இரண்டிலும் ஒரு ஆபத்து உண்டு. பலமுறை இதையே பின்பற்றினால் நேரடியாகவே என்னிடம் கேள்விகள் கேட்கப்படும். அப்போது என்னால் மழுப்பவேமுடியாது. அதனால் பொதுவாக நான் கூட்டு உரையாடல்களையே தவிர்த்துவிடுவேன்."
<p style="text-align: right;">"நீ இதுமாதிரி பேச்சுகளைத் தவிர்ப்பதைக்கண்டு நாங்கள் உன்னை பெண்கள்பற்றியோ செக்ஸ்பற்றியோ பேசுவதற்கு விருப்பம் இல்லாதவன் என்று நினைத்துக் கொள்வோம் :-) "</p>
<p style="text-align: left;">"ஆம், சரிதான் :)</p>
<p style="text-align: left;">ஆண்களைப் பற்றி பேசியிருந்தால் நான் முழுநாள்கூட தொடர்ந்து பேசியிருப்பேன்."</p>
<p style="text-align: right;">"ஹஹா"</p>
"நான் இயல்பிலேயே அகமுகநோக்காளன் என்று நினைக்கிறேன். பள்ளிநாட்களில் நம் நண்பர்கள் குழுவில் நான் உரையாடியது குறைவே. அப்போது பேசப்பட்ட விஷ்யங்கள் பெண்கள் பற்றியே அல்ல

பெரும்பாலும்."
<p style="text-align: right;">"சமீபம் என்னப் படம் பார்த்தாய்?"</p>
"ஓம் ஷாந்தி ஒஷானா. மலையாளம்."
<p style="text-align: right;">"ஓ, நசிரியா!"</p>
"இல்லை, நிவின் பாலி ;) "
<p style="text-align: right;">"நிவின் பாலி எனக்கும் கூட ஹான்சம்மாகத்தான் தெரிகிறான்."</p>
"நீ பையாக இருக்கலாமோ :P "
<p style="text-align: right;">"இல்லை. எதிர்பால் ஈர்ப்புள்ளவர்களாய் இருந்தாலும், அவர்களுடைய பாலிலும் அழகானவர் யார் என்று சொல்லமுடியும்."</p>
"ஆனால் அது சமூகம் சார்ந்த முடிவாக இருக்குமோ என்று ஐயப்படுகிறேன்."
<p style="text-align: right;">"புரியவில்லை"</p>
"நீ ஒரு ஆணை அழகானவன் என்று சொன்னால், அது சமூகத்தால் எது ஆணின் அழகு என்று பெரும்பாலும் சொல்லப்படுகிறதோ, அதையொற்றியே இருக்கும். நான் ஒரு ஆணை அழகானவன் என்று சொன்னால், எனக்கென்று 'இதுதான் எனக்கான ஆணின் அழகு' என்று இயற்கையான ஒரு அளவீடு இருக்கும். அதைச் சார்ந்தே நான் மதிப்பிடுவேன்; அது சமூக வரையறைக்கு நேர்மாறாகக் கூட இருக்கலாம்"
<p style="text-align: right;">"ஓ"</p>
"சரி. கிளம்பனும்.

பாப்போம்"
<p style="text-align: right;">"பாப்போம்"</p>


## ஜனவரி 29, 2015
### சாதல்

சாதல் என்பது நினைவின் அழிதல் மட்டும்தானா என்ன? உடலுக்கும் சாதலுக்கும் உறவு உண்டா?

வாழ்தல் என்பதைப் பொதுவாக உயிரும் உடலும் ஒன்றாக இருப்பது என்று வரையறை செய்திருக்கிறோம். உயிர்மட்டும் தனித்திருக்கமுடியாது; உடல் தனித்திருந்தால் அது வாழ்தல் அல்ல. மூளை செயல்படுத்தும் கட்டளைகளை உடல் தன் எல்லைகளுக்கு உட்பட்டு நடப்பதே வாழ்தல் என்கிறோம். உடலில் வாழ்வதே ஒரு குறுகிய வாழ்வுதான். மூளை விழையும் எல்லா செயல்களையும் உடல் நிறைவேற்றமுடியாது. உடல் ஈடுபடாத மூளையின் செயல்களே நம்மின் பெருவாழ்வாக இருக்கும். அதற்கு எல்லைகள் கிடையாது.

கலையோ இலக்கியமோ அறிவியலோ இந்த வாழ்வை வாழ்வதற்குத்தான் படைக்கப்பட்டவை. இவற்றைப் படைக்கும்போதுமட்டும் அல்ல, பயிலும்போதே நாம் மிகச்சிறந்த வாழ்வை வாழ ஆரம்பிக்கின்றோம். இசையைப் பயின்று அதைக் கேட்கும்போது, அதன் நுண்வேறுபாடுகளை உணரும்போது, மேலான மூளையின்பம் ஒன்றை அடைகின்றோம். பாரதத்தைப் படிக்கும்போது பீஷ்மனுக்கும் அம்பைக்குமான உறவு நம்முடைய உச்சத்தில் நிகழும் உறவாகவும், கண்ணனுக்கும் பார்த்தனுக்குமான நட்பு நம்முடைய ஆகச்சிறந்த நட்பாகவும் நினைத்து அவற்றில் வாழ்கின்றோம். நியூட்டனின் ஆப்பிளையும், வெளி-நேரத்தையும் ஒப்பிட்டு மெய்சிலிர்க்கிறோம். இந்த அனுபவங்களுடன் ஒப்பிட்டால் உலகின் லௌகீக உறவுகளும், அனுபவங்களும் மிகச் சாதாரணமவை.

கலை, இலக்கியம், மற்றும் அறிவியல், இவற்றைப் படைக்காததும் பயிலாததும் ஒருவிதமான சாதலே. உடல் மரிப்பது இறப்புதான். இக்கணத்திலே கூட சாதாரண லௌகீகக் காரணங்களுக்காகவும், துக்கங்களுக்காகவும், தோல்விகளுக்காகவும் நான் என் உடலை மரித்துக் கொள்ளலாம். ஆனால் இந்த இறப்பு மூளையிறப்பிற்கு ஒருபடி கீழ்தான்.


## ஜனவரி 18, 2015
### வாழ்வின் மாவெப்பம்

வாழ்வில் சில பகுதிகள் மிக உச்சக்கட்ட அனுபவமாக இருக்கும். நாம் இயற்கையால் உந்தப்பட்டு விளக்கமுடியாச் செயல்களில் ஈடுபடுவோம். மனம் அந்நாட்களில் உக்கிரத்தன்மை கொண்டிருக்கும். மூளையின் அறிவுச்செயல்பாடு சுருங்கிவிட்டாற்போல் இருக்கும். ஒழுக்கம், அறம் பற்றிய கேள்விகளால் அலைகழிக்கப்படுவோம். ஆனாலும் இயற்கையின் ஆதியிச்சையே மேலெழுந்து பொங்கிவரும். பாலையின் பெரும்நிலத்தில் குவித்துகுவித்து அடிக்கும் காற்று முகத்தில் அறைவதுபோல் இருக்கும். காற்றின் தீ தொடர்ந்து நம் நெற்றியில், கண்களில், மூக்கின் நுனியில், காய்ந்த உதடுகளில், காதோரங்களில் வழிந்துவழிந்து ஓடும். நம் தலைமுடியே பற்றி எரிவதுபோல முகம்முழுதும் மாவெப்பம் அலையும்.

அனல்காற்று குறுநாவலில் அருணின் அனுபவங்கள் இந்த வெப்ப உச்சத்தை நோக்கி நகர்வதே. கடும்வெப்பத்தை அவன் உதறநினைத்தாலும், ஒரு கட்டத்திற்குப்பின் அதை அவன் விரும்பவே செய்கிறான். இயற்கையின் விதிப்படி அனலை வாங்கி, அனலை ஏற்று, அனலைக் குடித்து, அனலை விழுங்கி, அனலை நம் வாழ்க்கையின் பகுதியாகவே கருதத்தொடங்குகிறோம். ஒரு கட்டத்தில் வெடித்துச்சிதறி, குளிர்ந்தகாற்று அடிக்கும்போது உணர்கிறோம், இது இவ்வளவுதானா? இதற்காகவா இப்படியெல்லாம் செய்தோம்? நம்மை நாமே பார்த்து, சிரிப்போடு அந்நாட்களைக் கடந்துவிடுகிறோம்.

அந்த எரி அனுபவங்களுக்காகவே வாழ்வின் அப்பகுதி முக்கியமானது, அழகானது.

புத்தகம்: ஜெயமோகனின் அனல்காற்று
பதிப்பு: தமிழினி 2009.
