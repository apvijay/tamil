---
layout: page
permalink: /read/
title: வாசிப்பு
---

## பொருளடக்கம்
[கிடை (கி.ராஜநாராயணன்)](#கிடை)<br>
[எண்ணும்பொழுது (ஜெயமோகன்)](#எண்ணும்பொழுது)<br>
[சாய்வு (அனோஜன் பாலகிருஷ்ணன்)](#சாய்வு)<br>
[தேவகி சித்தியின் டைரி (ஜெயமோகன்))](#தேவகி_சித்தியின்_டைரி)<br>
[தொடர்பு (கார்ல் சேகன்)](#தொடர்பு_2)<br>
[தொடர்பு (கார்ல் சேகன்)](#தொடர்பு)<br>
[இறுதிச் சடங்கு (பா. ராகவன்)](#இறுதிச்_சடங்கு)<br>
[வாழ்வின் மாவெப்பம் (ஜெயமோகன்)](#வாழ்வின்_மாவெப்பம்)<br>
[இன்றைய காந்தி (ஜெயமோகன்)](#இன்றைய_காந்தி)<br>
[பிரயாணம் (அசோகமித்திரன்)](#பிரயாணம்)<br>
[யுகதர்மம் (அசோகமித்திரன்)](#யுகதர்மம்)<br>
[பொன்னகரம் (புதுமைப்பித்தன்)](#பொன்னகரம்)<br>
[ஒரே ஒரு மாலை (சுஜாதா)](#ஒரே_ஒரு_மாலை)<br>
[கம்ப்யூட்டரே ஒரு கதை சொல்லு (சுஜாதா)](#கம்ப்யூட்டரே_ஒரு_கதை_சொல்லு)<br>
[எல்டொராடோ (சுஜாதா)](#எல்டொராடோ)<br>
[புலிக்கலைஞன் (அசோகமித்திரன்)](#புலிக்கலைஞன்)<br>
[கண்ணாடி (அசோகமித்திரன்)](#கண்ணாடி)<br>
[போட்டோ (அசோகமித்திரன்)](#போட்டோ)<br>
[பங்கஜ் மல்லிக் (அசோகமித்திரன்)](#பங்கஜ்_மல்லிக்)<br>
[பறவைவேட்டை (அசோகமித்திரன்)](#பறவைவேட்டை)<br>

<br>

<a name="கிடை"></a>

## கிடை (கி.ராஜநாராயணன்) 
### பிப்ரவரி 8, 2021

இதுவே நான் வாசித்த முதல் கி.ராஜநாராயணன் எழுத்து. குறுநாவலாகச் சொல்லப்படுகிறது. சிறுகதையாகவும் வாசிக்கலாம். 

நாவலில் முதலிலேயே ஈர்ப்பது அது கண்முன் காண்பிக்கும் கிடை என்ற உலகத்தின் சித்திரம். ஆட்டு மேய்ச்சல் என்றால் என்ன, ஒரு ஊருக்குள் எவ்வளவு ஆடுகள் உள்ளன, மேய்ச்சல் வாழ்வின் எல்லாக் கூறுகளும் எப்படி ஆட்டோடு இயைந்திருக்கிறன என்பதை நாவல் அற்புதமாக விவரிக்கிறது. குழந்தைக்குப் பால் இல்லாதபோது ஆட்டின் பால் கொடுக்கப்படுகிறது. குழந்தை வயிறு சரியில்லையென்றாலும் ஆட்டுப்பால். ஒருவருக்கு கண்பிரச்சனை இருந்தால் ஆட்டுப்பால் பீய்ச்சி அடிக்கப்படும். குளிர்போக்குவதற்காக ஆட்டின் ரோமம். வீட்டின் அடுப்பை மெழுகுவதற்கு ஆட்டுச்சாணம். உண்பதற்கு ஆட்டின் ஊண். மேலும் எப்படி பல்வேறு நாயக்கர்கள் ஆட்டுப் பாங்குகளுக்கு பொறுப்பில் உள்ளார்கள், எப்படி எல்லா பாங்குகளும் சேர்ந்து ஒரு கீதாரியின் பொறுப்பில் வருகிறது என்று நூல் அளிக்கும் விவரிப்பு ஆட்டின் பாலையும் புழுக்கையையும் சேர்ந்தே நுகரவைக்கிறது. கீதாரி எப்போதும் ஒரு நாயக்கரே. அவரின் கீழ் உள்ள பாங்குபொறுப்பாளர்கள் கவுண்டரும் நாயக்கருமாக உள்ளனர். அவர்களின் கீழுள்ள ஆடுமேய்ப்பாளர்கள் சாதியடுக்கில் இன்னும் கீழே உள்ளனர்.

பழைய கீதாரியான வெங்கடராமானுஜ நாயக்கரின் அறிமுகத்தின்போதே அது ஒரு ஆணாதிக்கத்தின் உலகாகச் சொல்லப்படுகிறது. நாயக்கரின் மீசை சிலாகிக்கப்படுகிறது. அவர் சிறுவயதாக இருக்கும்போது எப்படி தனியாகப் போகும் பெண்களிடம் வம்பிழுப்பார் என்றுச் சொல்லப்படுகிறது. கதையின் கருவான அவருடைய பேரன் எல்லப்பனின் செய்த பெண்மீறலும் வன்புணர்வும் தலைமுறை தலைமுறையாக பொருளுடைமை நிலவுடைமை சமூகத்தில் எப்படி தழைத்தோங்கி இருக்கின்றன என்பதாகக் கொள்ளலாம். செவனியும் எல்லப்பனும் சேர்ந்து கிடைக்குப் போவது அவளின் பெற்றோருக்கு தெரிந்தேதான் இருக்கிறது. லகுவணக் கவுண்டர் அவர்கள்கூடவே செல்வது எல்லப்பனைக் கண்காணிக்கவே இருக்கலாம். எல்லப்பனுக்கும் இது தெரிந்தேதான் இருக்கவேண்டும். அதனாலேயே அவரை மயக்கிவிட்டு செவனியுடன் சென்றிருக்கவேண்டும். 

பொருளுடை நாயக்கர்களுக்கு ஊர்முழுதும் பின்னல் இருப்பதைக் காணலாம். திம்மய்ய நாயக்கர் வன்புணர்வு நடந்தது என்று அறிந்தவுடன் செய்தி எல்லப்பனின் தாத்தாவான வெங்கடராமானுஜ நாயக்கருக்கு தற்போதைய கீதாரியான ராமசுப்பா நாயக்கர் மூலம் தெரிவிக்கப்படுகிறது. பஞ்சாயத்திலும் திம்மய்ய நாயக்கர் குறிகேட்கப்படும் என்று தெரிந்தே ஊர் என்ன முடிவெடுக்கிறதோ அதுவே அவரின் முடிவு என்று கூறுகிறார். குறி சொல்பவர்களை மறைமுகமாக கட்டாயப்படுத்தி எல்லப்பனைக் காப்பாற்றுவதற்காக ஏற்கனவே ஊர் ஏளனமாகப் பார்க்கும் பொன்னுசாமி நாயக்கரின் பெயரைச் சொல்லச்சொல்லியிருக்கவேண்டும். பண்டைய கிரேக்க நிலத்தில் ஏதன்ஸ் ஸ்பார்டா காரிந்த் உள்ளிட்ட எல்லா நகரநாடுகளும் எப்படி ஆரக்கில் என்ற குறிசொல்பவருக்கு கட்டுப்பட்டிருந்தன என்பதை இணைத்துப் பார்க்கலாம். போர் உள்ளிட்ட முக்கிய முடிவுகள் கூட குறிபார்த்தே எடுக்கப்பட்டன. குறிசொல்பவரை மறைமுகமாகக் கட்டுப்படுத்துகின்றவர் ஒரு பெரும்சக்தியாக திகழ்ந்திருக்கவேண்டும். இதேபோல் பொன்னியின் செல்வன் நாவலிலும் கும்பகோணம் சோதிடர் எப்படி சோழவரசுக்கு ஓர் உளவாளியாகச் செயல்படுகிறார், எப்படி அரசாட்சிப் பற்றி மக்களின் பார்வையை கட்டுப்படுத்துகிறார் என்பதைக் காணலாம். இவற்றைப்போன்றே சிறிய அளவில் சிறிய ஊர்களில் நிலவுடைமையாளர்களும் பொருளுடைமையாளர்களும் குறிசொல்பவர்களைத் தங்கள் கட்டுப்பாட்டில் வைத்திருக்கிறார்கள் என்று நாவல் உணர்த்துகிறது.  

ஒரு பொருளுடைமையாள ஆண், சகோதரன் இல்லாக் குடும்பத்தில் பெண்பார்க்கும்போது, பொருள் பிரியக்கூடாது என்பதற்காக அப்பெண்ணின் எல்லாச் சகோதரிகளையும் சேர்ந்தே மணம்செய்துகொள்கிறான் என்பது நாவலில் ஒரு வரைத்தீற்றல்போல் சொல்லப்படுகின்றது. அடுத்து ஒரு மேய்ச்சல் பண்பாடும் ஒரு உழுப் பண்பாடும் எப்படி அடுக்கடுக்காக இருக்கிறது என்ற சித்திரம் வருகிறது. நிலவுடைமையாள ராக்காமாள் சொன்னச் சொல்லுக்கு கிடை மறிக்கப்படுவதும் அந்தப் பொழுதே ஊர் கூட்டப்படுவதும் நிலவுடைமையின் கீழ் பொருளுடைமை நிலவுவதைக் கோடிட்டுக் காட்டுகிறது. செவனியின் சாதியினர் பொருளுடைமைக்கும் நிலவுடைமைக்கும் அப்பால் தள்ளப்பட்டுள்ள மக்கள். அவள் என்ன பாடுபட்டால்கூட ஊரைக் கூட்டமுடியாது.  எந்தக் கொடுமை அவர்கள் மீது திணிக்கப்படும்போதும் அவர்கள் பள்ளக்குடியிலேயே பேசாதிருக்கவேண்டும். காத்தோ கருப்போ அடித்துவிட்டது என்றுசொல்லித்தான் மந்திரிக்கவேண்டும். ஆனால் அந்த மந்திருப்பேதான் அவர்கள் கோபத்தின் வெயீடு. கோடங்கிகாரனின் உடுக்குத்தான் அவர்கள் ஆற்றாது அழுத கண்ணீர். உடுக்கு அடிக்க அடிக்க செவனி “தன்” கதையைப் பாட்டாகச் சொல்லத் தொடங்குகிறாள். அது “தன்” கதை மட்டுமேவா. தன் கதையும் ”கூடத்தான்.” ஒவ்வொரு ஒடுக்கப்பட்டவரின் கதை. இந்த சாதியாதிக்க ஆணாதிக்கச் சமூகத்தில் வாய்பேசமுடியாமல் வாழும் ஒவ்வொரு பெண்ணின் கதை. ஒரு பெண் சாமியாடி உரக்கச் சொன்னால்தான் இவ்வுலகம் சிறிதளவேனும் காதுகொடுக்கிறது. #metoo

<img src="../img/book_kidai.jpg" alt="Kidai Book Cover" width="100"/>

[Amazon](https://www.amazon.in/gp/product/B0886LGTWM)

<br>

<a name="எண்ணும்பொழுது"></a>

## எண்ணும்பொழுது (ஜெயமோகன்)
### ஜனவரி 27, 2021

[ஜெயமோகன்.இன் பிரசுரம்.](https://www.jeyamohan.in/143077/)

[”எண்ணும்பொழுது”](https://www.jeyamohan.in/140839) சிறுகதை வாசித்தேன். ஒரு தளத்தில், எப்போது கதைக்கால ஆண் எண்ணத் தொடங்கினானோ அன்றே காதலில் நம்பிக்கை இல்லாமல் ஆகிறது. காலை பகல் மாலை என்று தெரியாமல் புரிவதே காதல். conscious உணர்வு எப்போது தலையிடுகிறதோ அப்போது காதல் உடைய நேர்கிறது. வெண்முரசின் பீஷ்மன் அம்பையிடம் சொல்வதுபோல் எப்பொழுது கையை நீட்டுகிறோமோ காட்டுக்கிளிகள் அஞ்சி பறந்துவிடும்.

மறுதளத்தில் ”எண்ணும்பொழுது” என்பது எண் என்பதை விடுத்து எண்ணம் என்பதையே நாடியது. உங்களின் குறள் உரையில் நீங்கள் குறிப்பிட்ட எண்ணென்ப ஏனைய எழுத்தென்ப என்பதன் சாத்தியப் பொருளான எண்ணம் என்ப வந்துபோனது. லெக்சிகனிலும் எண்ணம் என்பதற்கு thought உடன் கடைசியாக mathematics என்றும் பொருள் தரப்படிகிறது. போலவே எண் என்பதற்கு calculation உடன் thoughtம் வருகிறது.

கதைக்காலத்தில் பெண் கவித்தன்மையோடு முல்லையைக் கொடுக்கிறாள், தான் காத்திருப்பேன் என்று. கடலைவிட பெரியதாக இருக்கப்போகும் பிரிவு எனும் கங்குல் வெள்ளத்தை காத்து இருந்து கடந்துவிடலாம் என்று.  பொருள்வயின் செல்லும் ஆணோ ஒரு பொருளையே கொடுக்கிறான். ஒருவேளை வெகுநாட்கள் கழித்து பூக்கள் உதிராமல், அக்கணமே முல்லை உதிர்ந்துவிட்டதோ.

வள்ளுவன் சொன்னது போல் “பிரிவுரைக்கும் வன்கண்ணர் ஆயின் அரிதவர் நல்குவர் என்னும் நசை” — ஒருவர் ‘நான் உன்னைப் பிரிகிறேன்’ என்று சொல்லும் அளவுக்கு கொடுமையானவர் என்றால், அவர் திரும்பி வந்து என்னிடம் அன்புசெய்வார் என்று கொள்ளுதல் மிகுந்த முட்டாள்தனம் அல்லவா. உன்னைவிட்டுச் செல்கிறேன் என்ற எண்ணம் எழுந்தக்கணமே முல்லை உதிர்வதற்கான அறிகுறியா.

நிகழ்காலத்தில் ஆண் கவித்தன்மையோடு உள்ளான். அவள் எதிர்துருவம். இருவேறு துருவங்களைச் சேர்த்து வைத்திருப்பது காமம் ஒன்றே. சுடச்சுடவே பொன் மேலும் சுடரும். காதல், காமத்தால் சுட்டால் ஒழிய ஒளிராது. தங்கம் வெளிறியே போகும். எப்போது அவர்கள் காமமின்றி பிரிய நேர்கிறதோ அப்பொழுதே அவர்கள் எண்ணத் தொடங்கிவிடுவார்கள்; அப்பொழுதே நிரந்திர பிரிவு தொடக்கம்.

<br>

<a name="சாய்வு"></a>

## சாய்வு (அனோஜன் பாலகிருஷ்ணன்)
### ஏப்ரல் 10, 2018

ஒரு குற்றவுணர்வுள்ள செயலை மறப்பதற்கு என்ன செய்யவேண்டும் என்ற ஒரு நுண்கேள்வியை முன்வைகிறது இக்கதை. ஒரு பெண் தன் கடந்தகால பாலியல் உறவு ஒன்றை மறக்க முற்படுகிறாள். அதற்கு அவள் தேர்ந்தெடுக்கும் வழி இன்னொரு பாலியல் உறவைக் கையில் எடுப்பதுதான். தன் கடந்தகால நினைவுகளை ஒரு ஆணின் உடல் மீது சாய்த்துவிட்டு கடந்துசெல்ல முற்படுகிறாள்.

அவள் தன் நினைவுகளை கடந்துபோகத்தான் முயற்சிக்கிறாளா, அல்லது அண்ணனின் நினைவுகளை மீட்டெடுத்துக்கொண்டிருக்கிறாளா என்பது ஒரு நுட்பமான கேள்வியாகவே மிஞ்சுகிறது!

[சாய்வு - அனோஜன்](http://www.annogenonline.com/2018/04/10/saaivu/)

<br>

<a name="தேவகி_சித்தியின்_டைரி"></a>

## தேவகி சித்தியின் டைரி (ஜெயமோகன்)
### ஆகஸ்ட் 24, 2017

நிலப்பிரபுத்துவச் சூழலில் அந்தரங்கம் என்பது ஓர் இனக்குழுவின் சுற்றம்வரையே. தனிமனிதரின் அந்தரங்கம் என்ற கருத்தாக்கமே ஜனநாயகம் உருவானபின்னரே முளைத்தது. இந்தியாவின் முதல் தனிமனித அந்தரங்கத்தின் வெளிப்பாடு நம் முதல் நாடுதழுவிய தேர்தலின்போது நடந்தது.

இது ஒருபுறம் இருக்க, குடும்பத்தின் உள்ளே நமக்கு தனிமனித அந்தரங்கம் இருக்கிறதா என்ற கேள்வி எழுகிறது; பள்ளியில் தினமும் என்ன நடந்தது என்று கேட்கும் பெற்றோரிடமிருந்து, இந்த நேரம் எங்கிருந்தாய் என்று கேட்கும் அக்காவின் தம்பிகள் வரை.

உள் அந்தரங்கத்தின் வெளி அந்தரங்க வெளிப்பாடு, டைரி எழுதுவது. ஒரு மனைவி குடும்பத்தில் எப்படி டைரி எழுத அனுமதிக்கப்படுவதில்லை, ஒரு பெண்ணுக்கு அந்தரங்கம் என்பதே இருக்கக்கூடாது என்ற இன்னும் ஜனநாயக இந்தியாவில் நிலவும் நிலப்பிரபுத்துவ குடும்பச் சூழலை விவரிக்கிறது ஜெயமோகனின் 'தேவகி சித்தியின் டைரி' சிறுகதை. மனைவியின் அந்தரங்கமான டைரியை கணவனின் தாய், தந்தை, கடைசியாக கணவனே பறிப்பதைப் பற்றிய கதை.

ஒருவரின் தாயே ஆனாலும், தந்தையே ஆனாலும், அல்லது அரசே ஆனாலும், தனிமனித அந்தரங்கத்தை அவர்களுக்கு விலைகொடுக்கமுடியாது. அவ்விதத்தில் இன்றைய Right to privacy பற்றிய உச்சநீதிமன்றத்தின் தீர்ப்பு ஜனநாயக இந்தியாவின் ஒரு பெரிய மைல்கல். என்னோடு யார் கைகோத்து நடக்கவேண்டும் - எந்த பாலினமாக இருந்தாலும் - என்றுசொல்ல அரசுக்கு எந்த உரிமையும் இல்லை.

https://www.facebook.com/urapvr/posts/10214000566112026

<br>

<a name="வாடிவாசல்"></a>

## வாடிவாசல் (சி. சு. செல்லப்பா)
### ஜூன் 06, 2017

சிறுகதை என்பது ஓர் அம்பு போல, தன் இறுதி இடத்தை நோக்கி விரைவாக செல்லும். எங்கும் வளையாமல் முடிந்த அளவு நேர்கோட்டில் செல்லும். அம்புபட்ட இடத்தில் ஓர் அதிர்வு போன்று, சிறுகதை தன் கடைசி சில வரிகளில் ஓர் அதிர்வைக் கொண்டிருக்கும். அவ்வதிவிலிருந்து மேலும் ஒருகதை நம் மனத்தில் விரியலாம். நாவல் என்பது விண்வெளியில் மிதக்கும் மனிதனைப் போல, பல திசைகள் உண்டு, அல்லது திசையே கிடையாது. நாவல் ஒரு விரிந்த வெளி, பல கதைகள், பல கதாபாத்திரங்கள், பல உரையாடல்கள். நாவல் முடிவது என்பது ஓர் அதிர்வு இல்லை. அது ஒரு முழுமை. அல்லது முழுமைக்கான தேடல். சிறுகதையை முடிப்பதே குறிக்கோள், நாவலை வாசிப்பதே குறிக்கோள். 

வாடிவாசல் ஒரு நாவலாக தொடர்ந்து சொல்லப்பட்டாலும், அது ஒரு சிறுகதைக்கான அம்சங்களையே கொண்டுள்ளது.

<br>

<a name="தொடர்பு_2"></a>

## தொடர்பு (கார்ல் சேகன்)
### ஜனவரி் 24, 2016

கார்ல சேகனின் தொடர்பு நாவல் பொதுவான பொழுதுபோக்கு அறிவியல்புனைகதைகளிடம் இருந்து மிகவும் வேறுபடுகிறது. சராசரி மனிதனின் வாடிக்கையான நம்பிக்கை, தன்னைத் தவிர மற்றவர் எல்லோரும் தனக்கு எதிரியே. சேகனின் வேற்றுகிரக உயிர்கள் அன்பின் உருவமாக இருக்கின்றனர். இவ்வண்டம் விரிவதிலிருந்து புதிய நட்சத்திரக்கூட்டங்களை உருவாக்கி காப்பாற்றுகின்றனர். மனிதனைவிட பரிணாம வளர்ச்சியில் பலபடிகள் மேலுள்ளனர். பரிணாமத்தின் எல்லா "சிறிய" உயிர்களையும் தொடர்புகொண்டு நீங்கள் தனித்து இல்லை என்று சொல்கின்றனர். இது மனிதனின் சிந்தனைக்கு முற்றிலும் எதிராக உள்ளது. எப்போதும் மனிதர்கள் மற்றவர்களிடமிருந்து தன்னை எப்படி காப்பாற்றிக்கொள்ளலாம், எப்படி அவர்களை அழிக்கலாம் என்றே உள்ளது. இது பரிணாம வளர்ச்சியில் நாம் எடுத்த வழியின் காரணமாக இருக்கலாம். எப்போதும் காட்டில் எந்த விலங்கு நம்மைத் தாக்கும் என்ற விழிப்பே நம்மை அழிவில் இருந்தே காப்பாற்றியிருக்கிறது. இந்நாவல் இதுவரை இப்படி இருந்துவிட்டோம், ஆனால் இனியும் இப்படித்தான் இருக்கவேண்டுமா என்று கேட்கிறது. மற்ற உயிர்களிடம் அவை வேற்று கிரகத்திலேயே இருந்தாலும் அவை வேறு வடிவில் இருந்தாலும் அவை உருவமே இல்லாமல் அருவமாக இருந்தாலும் அன்பை எதிர்கபார்க்கலாமே என்று கேட்கிறது. 

ஆனால் சேகன, அன்பை எதிர்பார்க்காமல் இருந்தால்தான் என்ன? அவர்கள் நம்மை அழிக்கவந்தால்தான் என்ன? அதுவும் இயற்கைதானே. இயற்கை என்பது அன்பும் அழிவும், உயிர்ப்பும் சாவும் கலந்ததுதானே!

<br>

<a name="தொடர்பு"></a>

## தொடர்பு (கார்ல் சேகன்)
### நவம்பர் 29, 2015

விரிந்து செல்வது இரண்டு, பூமி மற்றும் வானம். இந்த இரண்டுமே உயிரினங்களுக்கு பிறந்த உடனேயே அறிமுகமாகின்றன. பூச்சிகள், பறவைகள், விலங்குகள் எல்லாவற்றுக்கும். மனிதன் குழந்தையாக பிறந்தவுடன் பூமி, வானம் இரண்டிடமும் தொடர்பு உண்டாகிறது. பூமி மீதான உடற்தொடர்பு, வானம் மீதான மனத்தொடர்பு. இத்தொடர்புதான் இரண்டின் மீதும் கேள்விகள் கேட்க வைக்கிறது. பூமி தட்டையானதா, வானம் முடிவற்றதா என பல கேள்விகள். மனிதனின் உயிரியல் வாகனங்களான கால்கள் மூலம் நிலத்தை அளந்து பார்க்கத்தொடங்கினான். படகுகள் தயாரித்து நீரை அளந்து பார்க்கத் தொடங்கினான். பிறகு விண்கலங்கள் மூலம் வானத்தை. மனிதனின் உள்ளுர இருக்கும் ஏதோவொரு தேடல் அவனை ஒவ்வொரு இடத்திற்கு நகர வைக்கிறது. அது என்ன தேடல்? தனிமைக்கான தேடல், அல்லது தனிமையின்மைக்கான தேடல். அவனைப் போன்று வேறு எவரேனும் உள்ளனரா என்ற கேள்வி. பூமியிலே தன்னைபோன்ற மனிதன் ஆனால் வேறு இனம் (species) யாரேனும் உள்ளனரா என்று தேட ஆரம்பித்தான். தற்போது பூமியல் உள்ள மனிதர் அனைவரும் ஒரே இனமே (ஹோமோ சேபியன்ஸ்) என்று தெரிந்ததும் ஒரு வருத்தம் உண்டானது (தற்பெருமையும் கூட). இன்னும் பின்னர் சென்று பல மனித (ஹோமினின்) இனங்களைத் தோண்டி எடுத்தான். ஆனால் இதுவும் போதவில்லை. பூமியில் இருந்து விசும்பிற்கு தன் எண்ணங்களைத் திருப்பினான். விசும்பானது பல கோடி வின்மீண் மண்டலங்களைக் கொண்டுள்ளது. ஒவ்வொரு மணடலத்திலும் பல கோடி நூறாயிரம் சூரியன்களைக் கொண்டுள்ளது. ஒவ்வொரு சூரியனுக்கும் பூமியைப் போன்று வாழ்வதற்கு இயன்றதான கோள்கள் இருக்கலாம். அதில் உயிர்கள் தோன்றி பரிணாம வளர்ச்சி அடைந்திருக்கலாம். எனவே மனிதன் அவ்வுயிர்களிடம் தொடர்பு கொள்ளத் தொடங்கினான். கார்ல் சேகனின் தொடர்பு (Contact) நாவல் இந்த இடத்திலிருந்து தொடங்குகிறது.

எல்லி ஆரோவே ஓர் இயற்பியல் விஞ்ஞானி தொலைதூர மின்காந்த அலைகளை அனுப்பி வேற்றுகிரக உயிர்கள் இருக்கின்றனவா என தன் குழுவோடு ஆராய்ச்சி செய்பவள். அண்டத்தில் வேறு ஏதேனும் ஒரு கிரகத்தில் உயிர்கள் தோன்றி பரிணாம வளர்ச்சி அடைந்திருந்தால், இந்த அலைகளை வாங்கி, அறிந்து திருப்பி செய்தி அனுப்பும். அவ்வுயிர்கள் மனிதருக்கு குறைவான வளர்ச்சி நிலையில் இருக்கலாம்; அப்படி இருந்தால் அவற்றால் நாம் அனுப்பும் செய்தியை பரிக்க முடியாது. அல்லது மனிதருக்கு மேலான வளர்ச்சி அடைந்திருக்கலாம். பிரபல விஞ்ஞான புனைவுகளும் திரைப்படங்களும், வேற்றுயிர்களை மனிதரைப் போன்று பொதுவாகச் சித்தரிக்கின்றன. முகம், உடல், கை, கால், கண், மூளை என மனிதரைப் போன்றே, சற்று உருவ மாறுபாடுகளுடன் (காது வளைந்து பெரிதாக) அல்லது மன மாறுபாடுகளுடன் (உணர்வு இல்லாமல், தருக்கத்தின்படி மட்டும் முடிவெடுக்கக்கூடிய). ஆனால் நம் கற்பனைக்கு முற்றிலும் எட்டாமல் மற்ற உயிரினங்கள் இருக்கலாம். உதாரணமாக, அவை மனிதனைவிட பலபடிகள் பரிணாம வளர்ச்சியில் முன்னேறி, உடலை உதறி மனமும் மூளையும் மட்டுமேயாக வாழ்ந்துகொண்டிருக்கலாம்.

எந்த வடிவில் உயிர்கள் இருந்தாலும், அவை மனிதனைப் போலவே இருந்தாலும், நாம் அனுப்பும் கதிர்களை அவை படித்து தெரிந்துகொள்ளும் என்று சொல்லமுடியாது. மறுபுறம் பார்க்கையில் மின்காந்த கதிர்கள்தான் இவ்வண்டம் முழுக்க உள்ளன, எக்ஸ் கதிர்கள், காமா கதிர்கள், ஏன் ஒளியும் ஒரு மின்காந்த கதிர்தான். அதனால், மனிததைப் போன்று வளர்ந்த உயிர்கள் இக்கதிர்களைப் பற்றி அறிந்திருக்கும் என ஒருவாறு நிச்சயப்படுத்திக் கொள்ளலாம். ஆனால் எப்படி தொடர்புகொள்வது? அவர்கள் முற்றிலும் வேறு விதமாக இவ்வண்டத்தை உள்வாங்கிக்கொண்டிருக்கலாம் - மனிதனைப் போல் கண், காது, மூக்கு என அல்லாமல். உதாரணமாக பூமியிலேயே வேறொரு மனித இனம் (ஹோமோ சேப்பியன்ஸ் அல்லாமல், வேறு) நம்மிடையே இருந்தால், நாம் அவர்கள் பேச்சை, மொழியை கண்டறிந்திருப்பார்கள் என நிச்சயமாகக் கொள்ளலாம். ஆனால் அவர்கள் என்ன பேசுவார்கள், அதன் பொருள் என்ன என நமக்கு தெரியாது. உதாரணமாக ஒரு பெரிய மலை இருக்கிறது; ஒரு பக்கம் நாம், மறுபக்கம் அந்த மனிதயினம். இருவரும் எதிர்பக்கத்தைப் பார்க்க முடியாது என்று வைத்துக் கொள்வோம்; ஆனால் ஒலி எழுப்பினால் மட்டும் கேட்க முடியும். இப்போது நாம் அப்பக்கம்  யாராவது இருக்கிறார்களா என கண்டறிய ஏதேனும் தற்போக்காக (random, ராண்டமாக) குரல் கொடுக்கலாம். ஆனால், நம்மோடும் அவர்களோடும் சேர்ந்து வாழ்கின்ற பரிணாமத்தில் கீழே உள்ள குரங்கு கூட்டமும் கூட அதேபோல் ஒலி எழுப்ப முடியும். எனவே புத்திசாலித்தனமாக நாம் சீரான இடைவெளியில் குரல் எழுப்பலாம். மற்ற உயிரினங்கள் எழுப்பும் இயற்கையான குரல்கள் தற்போக்காக இருக்கும். அதனால் சீரான ஒலி எழுப்பினால் இது செயற்கையாக ஏதோவொரு உயிரினம் ஒலி எழுப்புகிறது என்று கண்டறியலாம். இது ஓரளவு வேலை செய்யும் என்றாலும், இயற்கையிலும்கூட சீரான ஒலி எழுப்பும் உயிர்கள் உண்டு, மரங்கொத்தி பறவை போல. 

இவ்வண்டமே கணக்கின் களியாட்டம் எனச் சொல்பவர்கள் உண்டு. இந்த அண்டத்தின் பொதுமொழி கணக்கு (math) என நாம் கருதமுடியும். எந்த ஒரு மேலான உயிரும் எண்ணையும் எழுத்தையும் இகழாது. அவர்கள் எழுத்து, அதாவது மொழி, நமக்கு தெரியாவிட்டாலும், எண் எல்லாருக்கும் பொது. உதாரணமாக பகா எண்களை (prime, ப்ரைம்) எடுத்துக்கொள்ளலாம். எந்த ஒரு எண் தன்னாலும், ஒன்று எனச் சொல்லப்படும் எண்ணாலும் மட்டும் வகுக்கப்படுகிறதோ அது பகா எண். எழு ஒரு பகாவெண். ஆறு பகாவெண் அல்ல. ஆகவே நாம் மற்ற உலகங்களுக்கு அனுப்பும் செய்தி தொடர் பகா எண்களாக இருக்கலாம். முதலில் இரண்டு சீரான ஒலித்துணுக்குகள், சிறிது இடைவெளிவிட்டு, மூன்று சீரான துணுக்குகள், அப்புறம், ஐந்து, ஏழு, பதினொன்று, இது போல், ஒரு ரயில்பெட்டிகள்போல் அனுப்பலாம். முதல் பெட்டிக்கு இரண்டு சன்னல்கள், இரண்டாவது பெட்டிக்கு மூன்று சன்னல்கள், மூன்றாவது பெட்டிக்கு ஐந்து, அப்புறம் எழு, பதினொன்று. இந்த ரயிலை வாங்கிக்கொள்ளும் உயினினம், இது நிச்சயம் இயற்கையான ரயில் அல்ல, செயற்கையாக மற்றொரு உயிரினம் படைத்த ரயில் எனத் தெரிந்து கொள்ளும்.

எல்லி ஆரோவேயின் குழு தொடர்ந்து வானுக்குச் செய்தி அனுப்பிக்கொண்டிருக்கிறது. ஆனால் எந்தப் பதிலும் இல்லை. அவர்கள் குழுநிதி முடியப்போகிறது. அரசு இவ்வாராய்ச்சிக்கு மேலும் பணம் கொடுக்க மறுக்கிறது. இந்த பயனில்லா அராய்ச்சிக்குப் பதில் வேறேனும் நடைமுறை தொழில்நுட்பத்துக்கான ஆராய்ச்சிக்கு பணம் கொடுக்கலாம் என்று சொல்கிறது. இக்காலக்கட்டதில் ஒருநாள் எல்லி அச்செய்தியைக் கேட்கிறாள். வானிலிருந்து சீரான கதிரொலி. தொடர் பகா எண்கள். அவள் குழுவில் எல்லாரும் குதூகலிக்கிறார்கள். இந்த ஒலி வேகா என்றொரு கிரகத்தில் இருந்து வருகிறது என்று கண்டுபிடிக்கிறார்கள். இந்த எண்தொடரின் செய்தியோடு, ஒரு காணொளி செய்தியும் மறைந்திருப்பதைக் க்ண்டுகொள்கிறார்கள். அக்கணொளி, மனிதன் முதன்முதலில் மின்காந்த அலைக் கண்டுபிடித்து ஒளிபரப்பப்பட்ட ஜெர்மனி ஒலிம்பிஸின் தொடக்கவிழா. பெரிய அளவில் ஒளிபரப்பப்பட்டது என்பதால் பூமியில் இருந்து வெகுதூரம் சென்றிருக்கிறது. அதை வேகா உயிர்கள் வாங்கிக்கொண்டு, திருப்பி அனுப்பியுள்ளார்கள். வேகா கிரகம் பூமியில் இருந்து இருப்பத்தியாறு ஒளியாண்டு தொலைவில் இருப்பதால், ஐம்பத்தியிரண்டு ஆண்டுகள் கழித்து நாம் அச்செய்தியைத் திரும்பப் பெற்றிருக்கிறோம். ஆகவே இந்தச் செய்தி வெகு சமீபகாலமாக நாம் அனுப்பிக்கொண்டிருக்கும் சீரலை செய்திக்கு பதில் அல்ல என்று உணர்கிறார்கள். வேகா உயிர்கள் நம்மைப்போல அல்லது நம்மைவிட பரிணாமத்தில் உயர்வாக இருக்கவேண்டும் என்று உணர்கிறார்கள்.

<br>

<a name="இறுதிச்_சடங்கு"></a>

## இறுதிச் சடங்கு (பா. ராகவன்)
### நவம்பர் 21, 2015

எழுத்தாளர் பாராவில் [இறுதிச் சடங்கு](http://www.writerpara.com/paper/?p=10651) சிறுகதைக் குறித்து என் குறிப்பு.

[சிலிக்கான் ஷெல்ஃப்](https://siliconshelf.wordpress.com/2015/11/19/%E0%AE%AA%E0%AE%BE-%E0%AE%B0%E0%AE%BE%E0%AE%95%E0%AE%B5%E0%AE%A9%E0%AE%BF%E0%AE%A9%E0%AF%8D-%E0%AE%93%E0%AE%B0%E0%AE%BF%E0%AE%A9%E0%AE%9A%E0%AF%8D%E0%AE%9A%E0%AF%87%E0%AE%B0%E0%AF%8D%E0%AE%95%E0%AF%8D/) தளத்திலும் இச்சிறுகதைப்பற்றி விவாதிக்கப்படுகிறது.

சிறுகதையின் ஆரம்பத்தில் இரு பெயரில்லா ஆண் கதாபாத்திரங்கள் அறிமுகப்படுத்தப்படுகின்றன. அவர்கள் தன்பால் ஈர்ப்பாளர்கள். ஒருவரை ஒருவர் விரும்புகிறார்கள். தெளிவாக யோசிக்கிறார்கள்.  கல்யாணம் செய்துகொள்ள முடிவெடுக்கிறார்கள். பெற்றோரிடம் திருமணம் பற்றிச் சொல்ல (அல்லது அப்போதுதான் [வெளிவர](https://en.wikipedia.org/wiki/Coming_out) ) முடிவெடுக்கிறார்கள். நண்பர்களிடம்  சொல்ல முடிவெடுக்கிறார்கள். அவர்களிடம் முன்னரே வெளிவந்திருக்கவேண்டும், ஏனென்றால் அவர்கள் இருவரும் எதிர்பால் ஈர்ப்புள்ளவர்களாய் இல்லாததற்கு நண்பர்கள் எந்த ஆச்சரியமும் அடையவில்லை. இருவரில் ஒருவனின் பெற்றோரிடம் வரவேற்பு இல்லை.  ஆனால் இருவரும் எந்த சோர்வுமில்லாமல் திருமணத் திட்டத்தைத் தொடர்கிறார்கள். திருமணத்திற்கு முந்நாள் நண்பர்களுடன் மகிழ்ச்சியாக இருக்கிறார்கள். தாங்கள் எப்போதும் பெண்மீது ஈர்ப்படையப் போவதில்லை என்று தெளிவாகச் சொல்கிறார்கள். அதேசமயம் "இது ஒடம்புலேருந்து மனசுக்குப் போன ஒறவுடா. கொஞ்சம் பேஜார்தான்." என்று இருவரில் ஒருவன் சொல்கிறான். அன்றிரவே ஒருவன் விபத்தில் இறந்துபோகிறான். மற்றொருவன் வெகுநேரம் அழுதபின், பாத்ரூமுக்குள் சென்று தன்னின்பம் காண்கிறான்.

வாசகருக்கு எழும் தன்பால் ஈர்ப்புத் தொடர்பான கேள்விகள் ராமச்சந்திரன் கதாபாத்திரம் மூலமாக கேட்கப்படுகிறது.  அவற்றைத் தன்பால் ஈர்ப்புள்ளவரே பதிலளிப்பதுபோல் வருகிறது. திருமணம் செய்துகொள்ளலாம் என்று முடிவெடுக்கும் குழப்பமில்லாத கதாபாத்திரம், பின்னர் இவ்வீர்ப்பு உடம்பிலிருந்து மனத்துக்கு போகும் என்று சொல்கிறது. தன்னைப்பற்றியும், தன்னுடைய பால் ஈர்ப்பைப் பற்றி புரிந்துகொண்டிருப்பவன், திருமணத்தைப் பற்றி ஒருமனதாக தெளிவோடு முடிவெடுப்பவன், இதுபோல் (உடலிலிருந்து மனம்) கருதவோ சொல்லவோ மாட்டான். அல்லது அதற்கான சாத்தியங்கள் இக்கதையில் தென்படவில்லை. ஆண்-பெண் இடையேயான காதல் சமூகத்தால் கட்டமைக்கப்பட்டதே. இயற்கையாக எழும் காமத்தை நாம் பண்பாட்டுக்காக காதல் என்று உன்னதப்படுத்தியுள்ளோம். வீரம் என்பது போரின் உன்னதப்படுத்தல் போல. அதேபோன்றுதான் ஆண்-ஆண் காதலும் ஆண்-ஆண் காமத்தை உன்னதப்படுத்தல். ஆகவே, உடலிலிருந்து மனம்தான் தன்பால்ஈர்ப்பு என்று சொல்வது ஒருவகையில் சரியே. ஆனால் அதற்கு நிகராக ஆண்-பெண் ஈர்ப்பும் உடலிலிருந்து மனத்துக்கான ஈர்ப்பே என்று கதையில் வெளிப்பட்டிருந்தால் அது ஒரு வாசகனை நோக்கி கேள்விகளை எழுப்பியிருக்கும். ராமச்சந்திரன் மூலமாக இக்கோணத்தை விரிவுபடுத்தியிருக்கலாம். அது இக்கதையில் நடக்கவில்லை.

தன் காதலன் இறந்தபிறகு  தன்னின்பம் அடைவதாகச் சொல்வது, அவனுக்காக இவன் சேர்த்துவைத்திருந்ததை இழப்பதாகக் கொள்வதற்கு இடம் அளிக்கிறது. தாலியை அறுப்பதை இதற்கு இணையாகக் கொள்ளலாம். ஆனால் கதாபாத்திரங்கள் சரியாக விவரிக்கப்படாமையால் இப்படி பொருள்கொள்வதற்கு சிறிதளவே இடம் இருக்கிறது. சிறுகதையில் இறுதி ஆச்சரியம் ஒன்று வைப்பதற்காகச் செயற்கையாக எழுதப்பட்டதாகவே கருதுவதற்கு இடம் அதிகம்; நான் அப்படித்தான் கருதுகிறேன்.

தன்பால் ஈர்ப்பு, இருபால் ஈர்ப்பு போன்றவைப் பற்றி வாசகரிடையே தெளிவு மிகவும் குறைவு. ஆகவே, தகுந்த விரிவு இல்லாமல் மறைப்பிரதியாகச் சொல்கிறேன் என்று கதை எழுதுவது, குழப்பமாகவே முடியும். இக்கதையில் கதாபாத்திரங்களின் ஆழமின்மை இறுதிமுடிவிற்கு அப்பால் ஒரு வாசகன் சிந்திப்பதற்கு இடம் அளிக்கவில்லை.

--

பொருள்:

* தன்பால் ஈர்ப்பாளர் - homosexuals, 
* எதிர்பால் ஈர்ப்பாளர் - heterosexuals
* இருபால் ஈர்ப்பாளர் - bisexuals
* ஓரினச்சேர்க்கையாளர் - men (women) having sex with men (women)
* வெளிவரல் - [coming out](https://en.wikipedia.org/wiki/Coming_out)

<br>

<a name="வாழ்வின்_மாவெப்பம்"></a>

## வாழ்வின் மாவெப்பம் (ஜெயமோகன்)
### ஜனவரி 18, 2015

வாழ்வில் சில பகுதிகள் மிக உச்சக்கட்ட அனுபவமாக இருக்கும். நாம் இயற்கையால் உந்தப்பட்டு விளக்கமுடியாச் செயல்களில் ஈடுபடுவோம். மனம் அந்நாட்களில் உக்கிரத்தன்மை கொண்டிருக்கும். மூளையின் அறிவுச்செயல்பாடு சுருங்கிவிட்டாற்போல் இருக்கும். ஒழுக்கம், அறம் பற்றிய கேள்விகளால் அலைகழிக்கப்படுவோம். ஆனாலும் இயற்கையின் ஆதியிச்சையே மேலெழுந்து பொங்கிவரும். பாலையின் பெரும்நிலத்தில் குவித்துகுவித்து அடிக்கும் காற்று முகத்தில் அறைவதுபோல் இருக்கும். காற்றின் தீ தொடர்ந்து நம் நெற்றியில், கண்களில், மூக்கின் நுனியில், காய்ந்த உதடுகளில், காதோரங்களில் வழிந்துவழிந்து ஓடும். நம் தலைமுடியே பற்றி எரிவதுபோல முகம்முழுதும் மாவெப்பம் அலையும்.

அனல்காற்று குறுநாவலில் அருணின் அனுபவங்கள் இந்த வெப்ப உச்சத்தை நோக்கி நகர்வதே. கடும்வெப்பத்தை அவன் உதறநினைத்தாலும், ஒரு கட்டத்திற்குப்பின் அதை அவன் விரும்பவே செய்கிறான். இயற்கையின் விதிப்படி அனலை வாங்கி, அனலை ஏற்று, அனலைக் குடித்து, அனலை விழுங்கி, அனலை நம் வாழ்க்கையின் பகுதியாகவே கருதத்தொடங்குகிறோம். ஒரு கட்டத்தில் வெடித்துச்சிதறி, குளிர்ந்தகாற்று அடிக்கும்போது உணர்கிறோம், இது இவ்வளவுதானா? இதற்காகவா இப்படியெல்லாம் செய்தோம்? நம்மை நாமே பார்த்து, சிரிப்போடு அந்நாட்களைக் கடந்துவிடுகிறோம்.

அந்த எரி அனுபவங்களுக்காகவே வாழ்வின் அப்பகுதி முக்கியமானது, அழகானது.

புத்தகம்: ஜெயமோகனின் அனல்காற்று
பதிப்பு: தமிழினி 2009.

<br>

<a name="இன்றைய_காந்தி"></a>

## இன்றைய காந்தி (ஜெயமோகன்)
### அக்டோபர் 3, 2014

காந்தி இறந்து அறுபத்தியாறு ஆண்டுகள் ஆகின்றன. காந்தியைப் பற்றி இன்றைய இளைஞர்கள் தெரிந்திருப்பது மிகச் சொற்பமே. காந்தி எழுத்துப்பிழை செய்து ஆசிரியர் சொன்னபோதும் மாற்றமறுத்த 'கெட்டில்' கதை இப்போது பள்ளியில் இருக்கிறதா என தெரியவில்லை. அதற்குமேல், காந்தியைப் பற்றி இரயிலில் தள்ளப்பட்டச் சம்பவம், ஒத்துழையாமை இயக்கம், உப்புச் சத்தியாகிரகம் போன்றவை பாடப்புத்தகத்தில் சொல்லப்படும். அதுவும் தேர்விற்கு ஒரு மனப்பாட பதிலாக கரைந்துவிடும். இணையத்தில் பெரும்பாலும், காந்தி ஒரு பெண்சல்லாபம் உள்ள, மனைவியை மதிக்கத்தெரியாத, பிள்ளைக்கு மோசமான தந்தையாக வலம்வருகிறார். காந்தியின் முக்கிய பங்களிப்பான மக்களிடம் ஜனநாயத்தை உணர்வித்தலை ஒரு பொருட்டாக யாரும் மதிப்பது இல்லை. 'காந்தி இல்லைன்ன என்ன, நாற்பத்துயேழுக்கு பதில், ஐம்பதில் சுதந்திரம் கிடைத்திருக்கும்' என்பதுபோன்ற எளிய முடிவுகள் இணையம் முழுவதும் கொட்டிக்கிடக்கின்றன. காந்தியின் குணநலன்களைப் பற்றி, அரசியல் பற்றி, அவர்மேல் வைக்கப்படுகின்ற பல கேள்விகளுக்கு, விரிவான நோக்கோடு பதில் சொல்லியிருக்கிறார் எழுத்தாளர் ஜெயமோகன்.

நூல்: இன்றைய காந்தி, தமிழினி வெளியீடு, 2009.
https://www.nhm.in/shop/100-00-0000-000-1.html

<br>

<a name="பிரயாணம்"></a>

## பிரயாணம் (அசோகமித்திரன்)
### மே 31, 2014

"இரவுத்  தேவி வந்துவிட்டாள்<br>
கண்ணால் எங்கும் பார்க்கிறாள்<br>
ஆபரணங்கள் அனைத்தையும் பூண்டுவிட்டாள்.<br>
...<br>
அலைபோல் ஊரும் இரவுத்தேவி<br>
ஓநாய்களை விரட்டு<br>
வழியில் பயமில்லாமல் நாங்கள் போகவேண்டும்."<br>
<br>
\- ரிக்வேதம்<br>

மனிதனின் வாழ்க்கையே இயற்கைக்கும் அவனுக்கும் நடக்கும் போராட்டம்தான். இயற்கையின் முடிவிலா ஆற்றலை கட்டுப்படுத்திக்கொண்டுதான் மனிதன் சமூகத்தைக் கட்டமைத்து உள்ளான். காமத்தைக் காதல் என்று புனிதப்படுத்தியிருக்கிறான். வன்முறையை வீரம் என்று வரையறுத்து இருக்கிறான். குடும்பம் என்ற சமூக அறத்தை முன்வைத்து நடைமுறைப்படுத்தி அமைதியான வாழ்வுக்கு வழிசெய்ய எத்தனித்துக்கொண்டிருக்கிறான். மதம் என்ற ஒன்றை சட்டகப்படுத்தி மக்களை ஒரு குடைகீழ்கொண்டுவர முயன்றுகொண்டிருக்கிறான். யோகம் மூலம் புலனடக்கத்தை வலியுறுத்தி மேலான ஒரு அமைதியை அடைய முயற்சிசெய்கிறான்.

இந்த யோகமும் தவமும் எல்லா மனிதர்களுக்கும் சாத்தியம் இல்லை. உலகில் வெகுசில மனிதருக்கே சாத்தியப்படுகிறது. இயற்கை இச்சையை வெல்லல் என்பதே மனிதக்குலத்தின்  ஆகப்பெரும் முயற்சியாகும். தன் வாழ்க்கை முழுவதும் யோகத்தைக் கடைப்பிடித்துவரும் ஒரு குருவைப் பற்றிய இக்கதை, அசோகமித்திரன் எழுதிய ஒரு அற்புதம்.

சாகும்தருவாயில் கிடக்கும் குருவை சீடன் ஒரு மலைப்பகுதி வழியாக பக்கத்து ஊருக்கு அழைத்துச்செல்கிறான். நடக்க, பேச முடியாத குருவை கம்பளியால் சுற்றி, ஒரு சாக்குபையில் குளிருக்கு இதமாக வைத்து தூக்கிச்செல்கிறான். இரவில் எரிமூட்டி, கஞ்சி கொடுக்கிறான். சிறிது அயர்ந்து தூங்கி விழிக்கையில், குருவின் சாக்கை ஓநான் ஒன்று கடிக்க முயன்றிருப்பதைக் கவனிக்கிறான். குருவோ மூச்சை இழந்துவிடுகிறார்.

குருவைப் புதைக்கவேண்டி பயணத்தைத் தொடருகிறான். அடுத்த இரவு, அந்த ஓநாய் தன் கூட்டத்தோடு வருகிறது. அவனும் ஓநாயாகவே மாறி சண்டையிடுகிறான். ஒரு ஓநாயைத் தன் இரட்டைச் சகோதரனாக எண்ணி அன்பும் வெறுப்பும் கலந்து மனம் நிறைந்த ஒரு கணத்தை அசோகமித்திரன் அற்புதமாக விவரிக்கிறார். போருக்கு பின்பு, மயங்கி, காலையில் விழித்துப்பார்க்கும்போது, குருவை ஓநாய்கள் கிழித்துக்குதறியிருப்பதைப் பார்க்கிறான். அதே நேரம், குருவின் கையில் பிய்த்தெடுக்கப்பட்ட ஒரு ஓநாயின் காலிருப்பதையும் பார்க்கிறான்.

தன் வாழ்வு முழுவதுமே யோகத்தைக் கடைப்பிடித்துவந்த குரு, மனிதனின் ஆதியிச்சையான வாழும் ஆசையைக் கைவிடமுடியவில்லை. எவருக்குத்தான் சாத்தியம் அது?

இயற்கையான ஒன்றை நிராகரித்தல் அபத்தமே அல்லவா!

<br>

<a name="யுகதர்மம்"></a>

## யுகதர்மம் (அசோகமித்திரன்)
### மே 27, 2014

ஒரு சிறுபிள்ளையின் ஆளுமை தன் பெற்றோரிடமிருந்தே முதலில் வரையப்படுகிறது. பல் எப்படி தேய்ப்பது என்பதிலிருந்து, புத்தகத்துக்கு எப்படி அட்டைப் போடுவதிலிருந்து, வாசலில் நிற்கும் யாசிப்போனுக்கு என்ன பதில் கூறவேண்டும் என்பதுவரை. வாழ்வின் நன்மை, தீமை, அறம் போன்றவையும் அவ்வாறே. பிள்ளை பள்ளிக்குச் செல்ல ஆரம்பிக்கும்போது, அவன் தனிப்பட்ட ஆளுமை ஒன்று உருவாக ஆரம்பிக்கின்றது. நண்பர்களுக்கு பென்சில் தருவதிலிருந்து, மற்றவர்களைக் கிண்டல்செய்வதுவரை. இது சிலநேரத்தில் இரண்டு ஆளுமைவட்டங்களை உருவாக்கியிருக்கும். அவன் பள்ளியில் நண்பர்களிடம் இருக்கும்போது ஒரு ஆளுமை, வீட்டில் இருக்கும்போது ஒரு ஆளுமை. இருவட்டங்களில் ஒருபாகம் பொதுவாகவும் இருக்கும். பிள்ளை வளரவளர பெற்றோர்களால் உருவாக்கப்படும் ஆளுமை குறைந்து, அவனுக்கென்றே ஒரு தனிப்பட்ட ஆளுமையொன்று உருவாகியிருக்கும். சிலசமயத்தில் பெற்றோரின் கருத்துகள், இந்தத் தனியாளுமையிடம் மோதும்போது ஒரு பேரதிர்ச்சி உருவாகும். அந்தத் தருணம், தன் பெற்றோரைப்பற்றிய மனச்சித்திரம் வெகுவாக கலைக்கப்பட்டுவிடும். அதைப் போன்ற ஒரு தருணமே இக்கதை.

பாலு பத்தாவது தேர்வு எழுதி, மதிப்பெண்ணுக்காகக் காத்திருக்கும் ஒரு சுமாரான மாணவன். செய்தித்தாளில் அவன் தேர்ச்சிப்பெற்றுவிட்டான் என்று அச்சாகிவிட்டது. ஆனால், பள்ளி மதிப்பெண் பட்டியல் தரவேண்டும். அதைவைத்தே, எந்தக் கல்லூரியில் இடம் கிடைக்கும் என்று தெரியவரும். அவனும் அப்பாவும், பள்ளியில் காத்திருக்கிறார்கள். ஒவ்வொரு மாணவருக்கும் மதிப்பெண் சான்றிதழ் கொடுக்கப்படுகிறது. ஒரு கட்டத்தில் அவன் பெயரை அழைக்கிறார்கள். வெகுசுமாரான மதிப்பெண்கள். அவன் நண்பர்கள், அவனைப்போன்றே எப்போதும் சுமாராகப் படிப்பவர்கள், அவனைவிட அதிகமாக வாங்கியிருக்கிறார்கள். பள்ளியில் கூட்டத்தினிடையில் எதுவும் கேட்காத அப்பா, வீட்டுக்கு நடந்துசெல்லும்போது அவனிடம் கேட்கிறார்.

"... எல்லோரும் உன்னைவிட கூட வாங்கியிருக்காங்க. உனக்கு மட்டும் ஏன் இப்படி?".

"அதுக்கு ஒரு காரணம் இருக்குப்பா. அவங்க பிட் அடிச்சாங்க. நான் எனக்கு தெரிஞ்சத எழுதினேன்".

"ஏன் நீயும் அடிக்கிறதுதானே?".

<br>

<a name="பொன்னகரம்"></a>

## பொன்னகரம் (புதுமைப்பித்தன்)
### மே 18, 2014

சமூக அறம் என்பது எல்லா காலத்துக்கும் ஏற்ற ஒரு மாற்றிலியா என்ன? சமூகம் மாற்றமடையுந்தோறும் அறமும் மாறுகிறது. இடத்திற்கேற்பவும் அறம் மாறுபடுகிறது. ஒரு மனிதனின் சமூக இடத்தை ஒட்டியும் அறம் மாறுபடுகிறது. ஒரு மாநகரத்தில் அறம் என்பது என்ன? அந்த மாநகரத்தில் உள்ள ஒரு குப்பத்தில் அறம் என்பது என்ன? அந்தக் குப்பத்தில் வாழும் சாகும் தருவாயில் இருக்கும் ஒருவனின் மனைவிக்கு அறம் என்பது என்ன? பொன்சென்னையில், ஓர் இருண்ட இரவில், சாகும் கணவனுக்கு பால் வாங்குவதற்காக ஒருத்தி ஒரு மணி நேரம் தன்னையே விற்கிறாள்.

<br>

<a name="ஒரே_ஒரு_மாலை"></a>

## ஒரே ஒரு மாலை (சுஜாதா)
### மே 18, 2014

எழுத்தாளரின் நடையும், கதை வடிவமைப்பும் அற்புதாமாக இணைந்துள்ள சிறுகதை. எழுத்தாளரே வாசகனிடம் பேசுவதுபோன்ற கதை (பின்நவீனத்துவம்?). புதுமண தம்பதிகளான ஆத்மாவும் இந்துமதியும் காவேரி கரையிலுள்ள மாந்தோப்பில் கழிக்கும் ஒரு மாலை பற்றிய கதை. அவர்களின் ஒரே ஒரு மாலை.

இருவரின் ஆளுமைச்சித்திரங்களும் இருபத்திகளில் அழகான வரிகளாக விவரிக்கப்பட்டுள்ளன. உன்னிப்பான வாசகன் சிறுகதையின் முடிவை சில ஆரம்ப வரிகளிலே யூகிக்க முடியும். "இந்த ‘கேஸி’ல் கொஞ்சம் சங்கடமான நிலைமையாக இருக்கிறது." ஆங்காங்கே தெற்க்கும் உரையாடல் வழியாகவும் கணிக்கமுடியும். கல்யாணம் என்கிறது ஒரு ‘லைஃப் டைம்‘ சமாசாரம்…”

சிறுகதையின் இறுதி ஆச்சரிய முடிவு இதில் நடுவிலே வந்துவிடுகிறது. கல்யாண வாழ்க்கையை வாழ முழு வாழ்வும் வேண்டுமா என்ன? ஒரு மாலை போதாதா? அவர்கள் அந்த மாலையில் உரையாடிய சொற்கள், அதன் மூலமாக புரிதல்கள், பரிமாற்றங்கள், கனவுகள், நீண்ட உரையாலுக்குப் பின்னான ஒரு அற்புத மௌனம் - அவர்கள் ஒரு முழுவாழ்க்கையை அந்த மாலையில் வாழவில்லையா என்ன?

<br>

<a name="கம்ப்யூட்டரே_ஒரு_கதை_சொல்லு"></a>

## கம்ப்யூட்டரே ஒரு கதை சொல்லு (சுஜாதா)
### மே 18, 2014

டாக்டர் ராகவேனியம் ஒரு தனதாக இயங்கும் புத்தக மிஷினைத் (தம்பு) தயாரிக்கிறார். அது ஒரு மின்னியல் மற்றும் மின்னணுவியலின் ஜாலம். ஓர் அற்புதம் என்று வியக்கிறார். அது சிறுகதையோ,தொடர்கதையோ, கவிதையோ, துணுக்கோ, விஞ்ஞானமோ, நமக்கு எது விருப்பமோ அதை அச்சடித்துக் கொடுக்கும். அதற்காக அவர் இயந்திர தற்கற்றல் (machine learning) முறையை உபயோகிக்கிறார். ஏராளமான பழைய பத்திரிக்கை மற்றும் புத்தகங்களைத் தம்பு படித்துக்கொண்டு அதன்படி ஒவ்வொரு கதைவகைக்கும் ஒரு ஒப்புருவை (model) உருவாக்கிகொண்டு, அதற்கேற்றப்படி புதுகதையைத் தயாரிக்கும்.

நமக்குத் தேவையான நடையைக்கூடதேர்வுசெய்துகொள்ளலாம். உதாரணம்: நடை-3 மிகவும் தளர்ந்த நீளமான வாக்கிய நடை. நடை-1 சுஜாதாவின் சுருக்கிய நடையே.

கதையின் முடிவில் ஒரு முக்கியமான கேள்வி எழுகிறது. மனிதன் தன் படைப்பூக்கத்தில் உருவாக்கிய ஒரு இயந்திரம் தன்னிச்சையாக படைப்பூக்கம் கொள்ளுமா, அல்லது ஒரு இயந்திரமாகத்தான் செயல்படுமா? இன்றைய விஞ்ஞானிகளின் முக்கியமான ஆராய்ச்சி இந்தத் தளத்தைச் சார்ந்தே உள்ளது — செயற்கை நுண்ணறிவு (artificial intelligence).

<br>

<a name="எல்டொராடோ"></a>

## எல்டொராடோ (சுஜாதா)
### மே 18, 2014

வீட்டைவிட்டு ஓடிப்போன கடைசி மகன் பரத், மரணப்படுக்கையில் இருக்கும் அப்பாவைப் பார்க்க வீட்டுக்கு வருகிறான். குடும்ப உறுப்பினர்களால் மனதளவில் கைவிடப்பட்டு, ஓர் அறையில் தனியாகக் கிடத்தப்பட்டிருக்கும் அப்பாவைப்பார்த்து “இது என் அப்பா அல்ல. அவரின்பாதி!” என்கிறான். அப்பா கண்விழிக்கிறார். அப்பா-மகன் உறவு ஓர் அழகான உரையாடல் மூலம் வெளிப்படுகிறது. அதன்வழி அவர்களின் நட்பு,ஆசைகள், விருப்பங்கள்ஆகியவை வெளிப்படுகின்றன. இருவரும் ஒரு தங்கப்புதையலைத் தேடி அலைந்து தோல்வியடைந்தவர்கள். அது உண்மையிலேயே புதையல்தானா அல்லது வெறும்கானலா? அப்பா கடைசி மகனுக்கே அனைத்துச் சொத்துகளையும் எழுதி வைத்திருக்கிறார். அதே இரவில் பரத்தின் அருகிலேயே உயிர்பிரிகிறார். குடும்பத்தினர், “இதோ, வந்தான், முடிச்சுட்டான்” என்கின்றனர். பரத் அவர்களிடம் சடங்குகளை முடித்தப்பின்பு அவர்களுக்கே எல்லா சொத்துகளையும் கொடுத்துவிடுவதாக கூறி வெளியேறுகிறான்.

<br>

<a name="புலிக்கலைஞன்"></a>

## புலிக்கலைஞன் (அசோகமித்திரன்)
### மே 18, 2014

ஒரு கலைஞனை இச்சமுதாயம் எந்தளவு அந்நியப்படுத்துகிறது, எந்த இடத்தில் வைத்திருக்கிறது என்பதை விவரிக்கும் கதை.

டகர்பாயிட்காதர் தன் கலையை “இது வேற மாதிரிங்க” என்று சொல்கிறான். கலை என்பது சராசரி கேளிக்கைக்காக உருவாக்கப்படும் ஒன்றல்ல. அது சராசரி தளத்திலிருந்து மேலெழுந்து செல்லக்கூடியது. ஒரு கலைஞன் தன் தளத்தில்மட்டும்தான் உயர்வான நுண்ணறிவும், தேர்ச்சியும், படைப்பூக்கமும் கொண்டிருப்பான். காதர் தன் கலையை நிகழ்த்திய பின்னர் அசோகமித்திரன் இவ்வாறு எழுதுகிறார். “நம்ம சம்சாரம் வீட்டுப்பக்கமே வராதேன்னு சொல்லியிருக்குங்க”. அவன்தான் சில நிமிடங்களுக்கு முன்பு புலியாக இருந்தான்.

<br>

<!-- ## அது
### மே 18, 2014

அன்பு அசோகமித்திரன், இந்தக் கதையை ஏன் எழுதினீர்கள் என்று அறிய ஆவலாக இருக்கிறது. ஒன்றுமே புரியவில்லையே! -->


<a name="கண்ணாடி"></a>

## கண்ணாடி (அசோகமித்திரன்)
### மே 18, 2014

எனக்கு கதையின் பெயர்காரணமும் புரியவில்லை. கடைசிவரியும் புரியவில்லை.

வேலையில்லாமல் சிறுபத்திரிக்கை நடத்திக்கொண்டிருக்கும் நபர் ஆவடியில் நடக்கும் வேலைச்சந்தைக்குச் (ஜாப் ஃபேர்) செல்கிறார். அங்கு ஒரு பழைய ஏசியில்லாத அறையில், அவரைப் போன்றே பூட்சால் சுண்டு விரலில் வலிக்கின்ற மாதிரி ஒருவரைச் சந்திக்கிறார். வாசுதேவன் என்பவரும் அந்தப் பத்திரிக்கை தொடங்கியவர். அவரைத் தனக்கு தெரியுமே என்று வந்தவரிடம் விசாரிக்கிறார். வாசுதேவன் யாரென்றே தெரியாவிடினும் தனக்கு தெரியும் என்று பேசுகிறார் வந்தவர்.வேலைச்சந்தைக்கு விளம்பரம் ஒன்று போடுவதற்காக பேசுகிறார்கள். முடிந்தவுடன், வந்தவர் அந்தக் கட்டிடத்தின் பின்புறம் செல்கிறார்.

கடைசிவரி “ஒரு மூடிய கதவுக்குமேல் ‘ஆண்கள்’ என்று எழுதியிருந்தது.”

<br>

<a name="போட்டோ"></a>

## போட்டோ (அசோகமித்திரன்)
### மே 18, 2014

தொழில்நுட்பம் வளரவளர செயற்கைதன்மையும் வளரும் என்று அடிக்கோடிடுகிறார் அசோகமித்திரன். ஒரு பழைய தொழில்நுட்ப புகைப்படக்கருவிக்காக வெயிலில் நிற்கவேண்டியிருக்கிறது. ஆனால் தொழில்நுட்பம் வளர்ந்து ஃப்ளாஷ் வந்தவுடன் நிழலிலேயே புகைப்படம் எடுத்துக்கொள்ளலாம். ஆனால் மனிதர்கள் செயற்கைத்தனமாக, அசைவில்லாமல், உயிரோட்டமில்லாமல் பொம்மைபோல் நிழலில் நின்று புகைப்படம் எடுத்துக்கொள்வர்.

கல்யாணப்பிள்ளையும் பெண்ணும், அவனுடைய நண்பகளோடு புகைப்படம் எடுத்துக்கொள்கிறான். ஒரு நண்பன் பழையமாடல் கருவிதான் வைத்திருக்கிறான். பெண்வீட்டில் ஏற்பாடுசெய்த கல்யாண புகைப்படக்காரன் ஒரு நவீனக்கருவி வைத்திருக்கிறான். அதனால் அவர்கள் பந்தலில் உள்ளேயே புகைப்படம் எடுத்துக்கொள்கின்றனர். புகைப்படத்தில் எல்லோரும் பொம்மைபோல் தெரிகின்றனர்.

அசோகமித்திரன் பெண்ணுக்கும் புகைப்படக்காரனுக்கும் ஏதும் உறவு உண்டோ என்று தோன்றும் அளவு சில வரிகள் ஆங்காங்கே எழுதிச்செல்கிறார். ஒருவேளை புகைப்படத்தைப்போன்று கல்யாணமும் பொம்மை கல்யாணமாக இருக்குமோ?

<br>

<a name="பங்கஜ்_மல்லிக்"></a>

## பங்கஜ் மல்லிக் (அசோகமித்திரன்)
### மே 18, 2014

முத்துவிடம் ஆங்கிலோ இந்தியன் க்சேவியர் டேவிட், ராமசாமியிடம் ஹிஸ்டிரி நூல் வாங்கிவரச்சொல்லி அனுப்புகிறான். ராமசாமி அடித்துவிடுவேன் என்று சொன்னதால், க்சேவியர் டேவிடிடம் தெரிவிப்பதற்காக வரும்போது, தவறுதலாக ஃபிரான்சிஸ் க்சேவியர் வீட்டிற்குச் செல்கிறான். அவன் சரியான வீட்டைக் காண்பித்து அனுப்பிவைக்கிறான். க்சேவியர் டேவிட் ஃபிரான்சிஸ் க்சேவியரிடம் பழகவேண்டாம் என்று கூறுகிறான். “அவன் ரொம்ப கெட்டவன்”. திரும்பும் வழியில், ஃபிரான்சிஸ் க்சேவியர் நாளை மாலை முத்துவைப் பாடவருமாறு கட்டளையிடுகிறான். இருவரும் கில்டிற்குச் செல்கிறார்கள். பெண்கள் மத்தியில் பாடுகிறார்கள். முத்து ‘ஞானக் கண் ஒன்று’, ‘காயாத கானகத்தே’ பாடுகிறான். ஃபிரான்சிஸ் ‘அப் ஆயி பஸந்த் விஹார்’ சித்தாரில் வாசிக்கிறான். ஃபிரான்சிஸ் டேவிடுடன் பழகவேண்டாம் என்று கூறுகிறான். “அவன் ரொம்ப கெட்டவன்”. முத்து அவனிடம் சித்தார் கற்றுக்கொள்ள ஆசைப்படுகிறான். ஆனால் அவன் அப்பா ஃபிரான்சிஸை வேறு ஊருக்கு அனுப்பிவிடுகிறார், பெண்கள் விஷயத்திற்காக.

முத்து கிராமோபோனுக்குப் ‘பங்கஜ் மல்லிக்’ இசைத்தட்டு வாங்குகிறான். அவனுக்கு அது சித்தார் இசையாகவே கேட்கிறது

<br>

<a name="பறவைவேட்டை"></a>

## பறவைவேட்டை (அசோகமித்திரன்)
### மே 18, 2014

எர்னஸ்டிற்கும் அவன் அப்பாவிற்குமான உறவு பற்றிய கதை. அப்பா ஒரு தோற்றவர். அவர் பறவைவேட்டைக்குச் செல்லும்போது, நான்குமுறைக்கு ஒரு முறைதான் குறியில் குண்டுபடும். அவர் வைத்தியதொழிலும் அவ்வாறேதான். எர்னஸ்ட் படிப்பு முடிவதற்குள் வீட்டைவிடு வெளியேறி, யுத்தம், குண்டடி, ஆஸ்பித்திரி, வேறுநாடு, எழுதுதல், திருமணம், குழந்தை, விவாகரத்து, இன்னொரு திருமணம் என்று வாழ்க்கை சென்றது.

அப்பொழுது அவனிடம் வந்த அப்பாவின் நீளமான கடிதம் அவனை யோசிக்கவைத்தது — முக்கியமாக அந்தப் பின்குறிப்பு. “உன்னால் சிறிது பணம் அனுப்பமுடியுமா?”. அனுப்பினான், பல மாதங்கள் கழித்து.

சிறிதுநாள் கழித்து அப்பாவின் தற்கொலை தெரியவந்து வீட்டுக்கு வந்தான். பைன்மரக்காட்டில் அலைந்து அப்பாவை நினைவுகூர்ந்தான். அப்பாவின் பொருட்களை அம்மாவும், அவனும், சகோதரனும் நினைவுச்சின்னங்களாக பிரித்துக்கொண்டிருந்தார்கள். அப்போது அவன் கடிதம் பிரிக்கப்படாமலே இருந்ததை எர்னஸ்ட் பார்த்தான்.

அவன் எழுதிய கடிதத்தை அவனே படித்துப்பார்த்தான். “நானும் சிறிது நெருக்கடியில்தான் இருக்கிறேன். என்னாலியன்ற பணத்தை அனுப்பியிருக்கிறேன். இதோ செக்…”. அவனால் இயன்ற பணத்தை நினைக்க அவனுக்கே வெட்கமாக இருந்தது. கடிதத்தைப் பையில் மடித்துப்போட்டுக்கொண்டு செக்கைமட்டும் கிழித்துப்போட்டான்.

இம்முறை அப்பாவின் குறி தப்பவில்லை.

<br>
