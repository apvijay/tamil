---
layout: page
permalink: /article/
title: கட்டுரை
---

## பொருளடக்கம்


## ஏப்ரல் 23, 2020
### உலக நூல் நாள்


மொழி மொழிவது.<br>
எழுத்து கடத்துவது.<br>
அறிவுக்கடத்தி.<br>

எழுத்து பதிவு.<br>
ஓவியத்துக்குப் பின்பாக தோன்றிய பதிவு.<br>
ஓவியத்தினூடாக தோன்றிய பதிவு.<br>

காண்பதைச் சொல்வது எழுத்து.<br>
காட்சியாக தொடங்கியது முதல் எழுத்து.<br>
காண்பதைச் சொன்னது எழுத்து.<br>

கணக்கைச் சொல்வது எழுத்து.<br>
பணக் கணக்கு. இவர் இதை இவருக்கு கொடுத்தார்.<br>
கணக்கைச் சொன்னது எழுத்து.<br>

வென்றதைச் சொல்வது எழுத்து.<br>
நான் அரசன், நான் இதை இவனை வென்றேன்.<br>
இச்செல்வம் ஈட்டினேன். நான் ஆண்டவனின் மகன்.<br>
வென்றதைச் சொன்னது எழுத்து.<br>

உள்ளம் சொல்வது எழுத்து.<br>
சிறுமணிப்  பூக்கள் உதிர்கின்றன. <br>
இதோ இவள் மனம் யாருக்கு காத்திருக்கின்றன.<br>
உள்ளம் சொன்னது எழுத்து.<br>

அறம் சொல்வது எழுத்து.<br>
மாசில்லா மனம் ஆதல் என்றது அது.<br>
அறம் சொன்னது எழுத்து.<br>

வினா உரைப்பது எழுத்து.<br>
ஏன் எப்படி எது எதற்கு எவ்வளவு,<br>
அப்படியே அதுவே அதற்கே அவ்வளவே.<br>
விடை தருவது எழுத்து.


## ஜனவரி 21, 2018
### குறள் திறமூலம்

குறள் ஒரு தமிழ் பேரிலக்கியநூல். அதை ஒரு சமணர் இயற்றிருக்கலாம் என்று கூறப்படுகிறது. திருவள்ளுவமாலை வள்ளுவரைப் புகழும் பத்தாம் நூற்றாண்டுக்குப் பிறகு எழுதப்பட்ட நூல். அதில் ஒரு பாடல் அந்தணர் பயிலும் வேதங்களையும், வள்ளுவர் இயற்றிய குறளையும் பற்றி பேசுகிறது. இதை ஜெயமோகன் [உரையிலிருந்து](https://youtu.be/JqW4rA-bvqU?t=2541) தெரிந்துகொண்டேன்.  

>ஆற்றல் அழியுமென்று அந்தணர்கள் நான்மறையைப்<br>
>போற்றி யுரைத்துஏட்டின் புறத்தெழுதார் - ஏட்டெழுதி<br>
>வல்லுநரும் வல்லாரும் வள்ளுவனார் முப்பாலைச்<br>
>சொல்லிடினும் ஆற்றல்சோர் வின்று" - [திருவள்ளுவமாலை](https://ta.wikipedia.org/wiki/%E0%AE%A4%E0%AE%BF%E0%AE%B0%E0%AF%81%E0%AE%B5%E0%AE%B3%E0%AF%8D%E0%AE%B3%E0%AF%81%E0%AE%B5%E0%AE%AE%E0%AE%BE%E0%AE%B2%E0%AF%88)

நூல்களில் எழுதிவைத்தால் ஆற்றல் அழியுமென்று அந்தணர்கள் நான்வேதங்களை உரைபாடல்களாகவே பயில்கின்றனர். ஆனால், ஏட்டில் எழுதினாலும் அதை வல்லுநரும் பொதுமக்களும் வள்ளுவர் இயற்றிய குறளைப் பயின்றாலும் அதன் ஆற்றல் குறையாது. வேதங்கள் ஒரு closed source ஆக இருந்திருக்கிறது, குறள் ஒருவித open source (திறமூலம்) நூலாகக் கொள்ளலாம். இம்முறை சமணர்களின் அறிவுப்போக்கு. அவர்கள் எப்போதும் கல்வியும் மருத்துவமும்  எல்லா மக்களுக்கும் போய்ச்சேர வேண்டும் என்று விரும்புபவர்கள். நைஸ்.

## டிசம்பர் 22, 2017
### பிடித்ததைச் சாப்பிடல்

ஒருவர் ஊன் உண்பதும் மறுப்பதும் அவருடைய வளர்ப்பின் காரணமாக அமையுமா? முயன்றும் கூட என்னால் ஊன் உண்ணமுடியவில்லை. ஆனால், சிலர் அச்செயலுக்கு என் சாதிதான் காரணம் என்கின்றனர். அதாவது என் சாதி, சாத்திரமாக ஊன் உண்பதை மறுக்கிறது, அதனால்தான் நான் உண்ணமாட்டேன் என்கிறேன், என்கின்றனர். ஆனால் அது தவறு. நான் முட்டை சாப்பிடுகிறேன். அதையும்தான் என் சாதி மறுக்கிறது (சமூக ரீதியாக, எழுத்து வடிவமாக எங்கே சொல்லப்பட்டிருக்கிறது என்று தெரியவில்லை). என் சாதியை என் குடும்பத்தை எதிர்த்து நான் முட்டை சாப்பிட்டாலும், ஊன் உண்பதில்லை. ஏனென்றால் அது எனக்கு பிடிக்கவில்லை. நான் ஊன் உண்ண முயற்சித்தாலும், என்னால் முடியவில்லை. காரணம் என்னவென்று யோசித்தால், என் நரம்பு பின்னல்கள் இருபது ஆண்டுகளாக ஊன் உண்ணாமல் இருக்க பயிற்சி அளிக்கப்பட்டுள்ளன. அத்தொடர்ப்பயிற்சியை மீற நரம்பு அமைப்புகளால் இயலவில்லை. 

எப்படி மீறுவது? நரம்புப்பின்னலுக்கு மறுபயிற்சி அளிக்கவேண்டும். புதிய பயிற்சியை நரம்புப்பின்னல் எளிதாக கற்றுவிடும். அப்போது அது சுழியத்திலிருந்து (அல்லது random மிலிருந்து) ஆரம்பிக்கிறது. அதனால்தான் குழந்தையைப் பயிற்றுவிப்பது எளிது. ஆனால் மறுபயிற்சி கடினம். நரம்புப்பின்னல் கற்பிக்கப்படுவதற்கு gradient descent முறைமையைக் கையாள்கிறது. அதாவது தனக்கு ஓவ்வொரு data (தரவு) அளிக்கப்படும்போதும் அது சிறிதளவு கற்கிறது. புதிய பயிற்சியாக கற்கப்படும்போது இச்சிறிய அளவே பெரியதாக இருக்கும். ஆனால், மறுபயிற்சியின்போது பெரிதளவு கற்கவேண்டுமானால் அதற்கு நிறைய தரவுகள் தேவைப்படும். 

மூளைக்கு ஊன் உண்ண மறுபயிற்சி அளிக்கப்படுவதற்கு ஒருவர் தினமும் ஊன் உண்ண முயற்சிக்கவேண்டும். ஆனால் இதில் ஒரு சிக்கல் உள்ளது. இதே நரம்புப்பின்னல் சுவை என்றொரு பண்பாலும் கட்டுப்படுத்தப்படுகிறது. ஆகவே ஊன் உண்ணாமலிருக்க நெடுங்காலமாக பயிற்சி அளிக்கப்பட்ட ஒருவர் அதை உண்பதற்கு மறுபயிற்சி பெற்றுக்கொள்ள மிகவும் கடினமாக இருக்கிறது. இந்தப் புதிய சுவை தனக்கு ஏற்புடையது அல்ல என்று மூளை வெளியே தள்ளுகிறது. அதனால் அவருக்கு அதைச் சாப்பிட கடினமாக உள்ளது. 

முடிவாக, அவர் ஊன் உண்ண மூளை எப்போதும் அனுமதிக்காதா? அனுமதிக்கும். சுவையைத் தாண்டி வேறொரு பண்பு பெரியதாக உருவம்கொள்ளும்போது. அவர் கடலில் தன்னந்தனியே ஒரு படகில் எந்தவொரு உணவும் இல்லாமல் சிக்கிக்கொண்டால், அவர் தன் உயிரைக் காத்துக்கொள்ள மீனைச் சாப்பிடுவார். அங்கே மூளை சுவையைவிட உயிரைப் பிரதானப்படுத்துகிறது. தினப்படி சந்தர்ப்பங்களில் இப்படி நடப்பதில்லை.

<br>


## ஜனவரி் 25, 2016
### குறளின் உணவு

உணவு குறளில் கல்வியோடு எப்போதும் தொடர்புபடுத்தப்படுகிறது. அக்காலத்தில் கல்வி என்பது செவியாலேயே நுகரப்பட்டது ஆகையால் கேள்விச்செல்வத்தைக் குறள் மிகவும் போற்றுகிறது. வயிற்று உணவுக்கு முக்கியத்துவம்  இரண்டாம் இடம்தான். முதலில் செவிக்கு உணவிட்ட பின்பே வயிற்றுக்கு. காலையெழுந்தவுடன் கல்வி என்பதே பாரதி இதிலிருந்து எழுப்பும் கவிதை. செவி பாட்டுக்கும் கூட பயன்தரும் என்றாலும், அந்தக் கனிவு தரும் பாட்டு, கல்விக்கு அப்புறம்தான். மூளையின் சுறுசுறுப்புமிக்க நியூரான்கள் துடிப்போடு இயங்கும் காலையிலேயே வாழ்வுக்கு மிகத்தேவையான கல்வியைப் பெற்றிடவேண்டும். இப்போது கல்வி என்பது கேட்டல் மட்டும் இல்லை; அது பார்த்தல் (காணொளி), விவாதித்தல் (நண்பரோடு, ஆசிரியரோடு) என விரிகிறது. ஆனால் ஒருவகையில் பார்த்தால், கல்வி கேட்டலே; நாம் உள்வாங்கும் கல்வியை நம் மனம்/மூளை நமக்குள்ளேயே ஏதோவொரு குரலோடு சொல்லிக்கொள்கிறது. இவ்வாறு நமக்குள்ளேயே பேசி, கேட்டு, விவாதித்து அறிந்துகொள்தலே நாம் படிக்கும் கல்வியை மேன்மேலும் செறிவாக்கும். மூளையைப் பொருத்தவரை கல்வி கேள்விச்செல்வமே. இதையே குறளாசிரியன் உணவினும் உண்டது அறல் இனிது என்கிறார். உணவை உண்பதைவிட செரிப்பதே இனிது. பாரதியின் ஜகத்தினை அழிக்கக்கோரும் உணவும் இதுவே. எல்லா குழந்தைகளுக்கும் கல்வி கிடைக்கச்செய்யாவிட்டால் இவ்வரசின் பயன்தான் என்ன!

<br>


## அக்டோபர் 11, 2015
### சலியேரி

காலத்தின் வழியே ஓடிகொண்டிருக்கும் மனித ஓடையில் மிகச்சிலரே குமிழிகளாக உயர்கின்றனர். மீதமுள்ளோர் மத்திய தளத்திலே நின்றுவிடுகின்றனர். திருப்பிப்போடும் அறிவியலையோ, தத்துவத்தையோ, கலையையோ செய்வது மிக மிகச்சிலராலேயே சாத்தியம். காரணம் பல இருக்கலாம். இயற்கையான நரம்பு அமைப்போ, வளர்ப்பு முறையோ. மற்றவர்கள் சுமாரான அறிவியலையும், சுமாரான தத்துவத்தையும், சுமாரான கலையையுமே நடத்துகின்றனர். ஏன் என்று கேட்டால் முடியாது, அவ்வளவு தான். ஆன்ட்டோனியோ சலியேரி, பதினெட்டாம் நூற்றாண்டு வியென்னாவின் ஒரு சிறந்த இசையமைப்பாளர். இளவயதில் இசை பயின்று, வியன்னாவின் அரசு இசைஅமைப்பாளராக பதவி வகித்தவர். தான் உருவாக்கும் இசை கடவுளின் வெளிப்பாடென உணர்ந்தவர். ஏழை இசைஞருக்கு உதவி, இசைமாணவருக்கு பாடங்கள், மணம்செய்துகொள்ளாமல் இசையிலேயே மூழ்கல் என தன் வாழ்க்கையையே அர்ப்பணித்தவர். மக்களையும், தன்னையும் மிகவும் நேசிப்பவர். ஆனால் ஒரு புதிய இளைய இசையமைப்பாளனின் வருகை அவரையே திருப்பிப்போடுகிறது. வுல்ஃப்காங் அமெதியஸ் மொட்ஸார்ட். 

<br>



## ஜூன் 5, 2015
### எண்ணும் ஈட்டவோ

"மத்துறு தயிர் என வந்து சென்று, இடை<br>
தத்துறும் உயிரொடு உள்ளம் தள்ளுறும்<br>
பித்து நின்பிரிவினில் பிறந்த வேதனை<br>
எத்தனை உள அவை எண்ணும் ஈட்டவோ"<br>

கம்பனின் சொல்லிணைப்புகள் மிக அற்புதமானவை. மத்துறு தயிர் -- தயிரை மத்து சுழற்றி சுழற்றி அடிக்கும், துமி தெறிக்க பிரளயம் போன்று ஒலி பிறக்கும். மனத்தின் வேதனையை இச்செயலோடு ஒப்பிடுவதற்கு கம்பனால் மட்டும்தான் முடியும். தத்துறும் உயிர் - உன் பிரிவினால் உயிர் வாழ்வுக்கும் சாதலுக்கும் இடையில் தத்தளித்துக் கொண்டிருக்கிறது. இதயத்தை இரத்த குழாய்கள் அங்கும் இங்கும் குடைந்து கடைகின்றன. தயிர் பொங்குவது போல், இரத்தம் இதயத்தைவிட்டு பொங்கி வழிகிறது - எந்த நொடியும் வெடித்து விடலாம் என்பதைப்போல். ஐம்புலனைகளையும் அடக்கியவன் யோகி; அவன் பிரிவின் வேதனை, ஐம்புலன்களையும் வெளியே தள்ளி, அவற்றையே இல்லாமலே ஆக்குகிறது. ஆகவே நான் யோகிக்கும் மேல். நின் தொடுதலன்றி வேறு எவர் தொட்டாலும் அது தொடுதலே அல்ல. உன் குரலைத் தவிர எந்த அலையையும் என் காதால் கேட்க இயலவில்லை. உன்னை நோக்காமல் என் கண் பார்வையையே இழந்துவிட்டது. உன் வாசனை தவிர எனக்கு எதுவும் மணம் அல்ல. உன் இதழின் சுவையன்றி எதையும் எந்நாக்கு அறியவில்லை. இவ்வைம்புலனும் இல்லாமல், உயிர் இருந்து என்ன பயன்! நான் பித்துநிலையில் மிதக்கின்றேன். உன் பிரிவினில் பிறந்த வேதனை இவை மட்டுமோ என்ன! அவை எண்ணுவதற்கு உரியவோ! அலகிலாமல் விளையாடுபவனே, எண்ணிலடங்கா என் வேதனைகள் உனக்கு விளையாட்டோ!


<br>

## மே 22, 2015
### நண்பனுக்கு ஒரு சிறுகுறிப்பு

மனிதனில் உயிரியல் பால் இனங்கள் (biological sex) உண்டு -- ஆண் மற்றும் பெண். உயிரியல் பால்வகை என்பது இயற்கை விதித்த உடல் சார்ந்த வகை. ஒவ்வொரு மனிதருக்கும் உணர்வு சார்ந்த பால் இனமும் (gender) உண்டு. தான் யார் என்று தன் இயல்பான உணர்வு என்ன சொல்கிறதோ அதன்படி கொண்ட பால். உதாரணமாக உடல்சார்ந்து ஆணாக இருப்பவர், தன் உணர்வு சார்ந்து தன்னைப் பெண்ணாகக் கொள்ளலாம். இவர்கள் திருநங்கைகள் (transwomen) எனப்படுவர். பொதுவாக திருநர்கள் (transgenders) என்று பெயர். இவ்வாறாக அல்லாமல், தன்னை ஆணாகவும் அல்லாமல், பெண்ணாகவும் அல்லாமல் கருதுபவர்கள் உண்டு. சிலநேரம் பெண்ணாக, சிலநேரம் ஆணாக உணர்பவர்களும் உண்டு.

இனக்குழு சமூகத்தில் இருந்தே ஆண்-பெண் இருமை வலியுறுத்தப்படுகிறது. நிலபிரபுத்துவச் சமூகத்திலும் இதே நிலைதான். யோசித்தால் அவை போர்ச்சமூகங்கள். சங்க இலக்கியங்களிலே பார்க்கலாம் - அது ஓயாமல் தொடர்போர் நிகழ்ந்தகாலம். ஆகவே, ஆணுக்கு உடல்சார்ந்த வீரம் விழுமியமாக அளிக்கப்பட்டது. பெண்ணுக்கு வீடுசார்ந்த விழுமியங்கள். ஆகவே பெண்ணுணர்வுள்ள ஆண்கள் இச்சமூகக்கட்டமைப்பிற்கு வெளியே தள்ளப்பட்டனர். ஒரு நிலையான பேரரசு உருவானபின்னர் திருநர்களுக்கு சில அந்தஸ்துகள் இருந்தததையும் நாம் காண்கிறோம். ஆனாலும் பொதுவாக, அவர்கள் குடும்ப அமைப்புக்கு வெளியேயே நிறுத்தப்பட்டனர்.

பால் இனங்களைப் போன்று பால் ஈர்ப்பும் (sexuality) சமூகத்தால் இருமையாக்கப்படுகிறது. ஓர் ஆண் ஒரு பெண்ணைத்தான் விரும்பவேண்டும், மற்றும் ஒரு பெண் ஓர் ஆணைத்தான் விரும்பவேண்டும் என்பது ஒரு சமூக எதிர்ப்பார்ப்பு. ஆனால், இயற்கையாக ஒருவருக்கு உருவாகும் ஈர்ப்பு இதன்படி நிகழவேண்டும் என்பதில்லை. ஓர் ஆண் மற்றொரு ஆணை விரும்பலாம், ஒரு பெண் மற்றொரு பெண்ணையும். இவ்வாறு தன்பாலீர்ப்புள்ள உடல்சார்ந்த ஆணோ பெண்ணோ, தங்களை முறையே பெண்ணாகவோ, ஆணாகவோ உணரவேண்டும் என்பதில்லை. தன்னை ஆணாக உணர்ந்துகொண்டே ஒருவர் மற்றொரு ஆண்மேல் விருப்பம் கொள்ளலாம். இவ்வாறு தன்னுடைய பாலின் மீதே உள்ள மனிதர்கள் தன்பால் ஈர்ப்புள்ளவர்கள் (homosexuals) எனப்படுவர். தன் எதிர்பாலை விரும்பும் மனிதர்கள் எதிர்பாலீர்ர்புள்ளவர்கள் (heterosexuals) எனப்படுவர். ஆண், பெண் என இரண்டு பாலினத்திரிடமும் ஈர்ப்புள்ளவர்கள் இருபால்ஈர்ப்புள்ளவர்கள் (bisexuals) எனப்ப்டுவர். இருபால்களிடமும் ஈர்ப்பு இல்லாதவர்களும் (asexuals) உண்டு.

இந்தியச் சமூக அமைப்பு தற்போது ஆண்-பெண் உடலுறவையும், காதலையும், திருமணத்தையும் மட்டுமே ஏற்கிறது. இந்தியச் சட்ட அமைப்பு (இபிகோ 377ன்படி) இயற்கைக்கு எதிரான உடல்சார்ந்த உறவைத் தடைசெய்கிறது. இது பொதுவாக தன்பால் உறவைத் தடைசெய்வதற்காக பயன்படுத்தப்படுகிறது. ஆனாலும் அச்சட்ட வரிகளின்படி, 'இயற்கை என்பது என்ன?' என்பது கேள்விக்குறி. சில ஆண்-பெண் உடலுறவுகளை இயற்கைக்கு மாறானதாகக் கொள்வதற்கும் இடம் உண்டு. ஒருவர் தன்பாலீர்ப்புள்ளவராகவோ, எதிர்பாலீர்ப்புள்ளவராகவோ வாழ்வது சட்டக்குற்றம் இல்லை. காதலும் குற்றம் இல்லை. உடல்சார்ந்த உறவுதான் குற்றமாக கருதப்படுகிறது. சட்டப்படி ஒரேபால்-இருவர் திருமணம் செய்துகொள்ளமுடியாது. ஆனாலும் சேர்ந்துவாழ்வதற்கு எந்தத் தடையும் இல்லை.

சமூகத்தில் ஒருவர் எப்படி நடந்துகொள்ளவேண்டும் என்ற எதிர்பார்ப்பு உண்டு. பெண் என்றால் இன்னின்ன உடைகள் அணிய வேண்டும். ஆணுக்கு உடல்சார்ந்த வீரத்திலும் வன்முறையிலும் நாட்டம் இருக்கவேண்டும். எழுத்தாளன் என்றால் சமூக விஷயங்களில் கருத்து சொல்லவேண்டும். இப்படி பல. இது ஒருவிதமான நிலபிரபுத்துவ எண்ணம். இச்சாதியினர் இவ்வேலையே செய்யவேண்டும். இவ்வேலை செய்பவன் இப்படித்தான் இருக்கவேண்டும். தொடர்ந்து, பொதுவாக ஆணும், பெண்ணும் 'ஆண்','பெண்' போலவே இருக்கவேண்டும். இவற்றிலிருந்து மாறுபட்டவர் சமூகத்தில் இருக்கமுடியாது. தன் தனித்தன்மையை மறைத்தே வைத்திருக்கவேண்டும். இந்திய நாட்டின் தற்போதைய மனநிலையும் இவ்வாறுதான் உள்ளது. ஆகவே, ஒரு ஆண் மற்றொரு ஆணை விரும்பும்போது, அது தனித்தன்மையோடு இருப்பதால், மறு எண்ணமே இல்லாமல் புறக்கணிக்கப்படுகிறது.

தன்பால் விருப்பத்தை எதிர்ப்பவர்கள் கூறும் காரணங்கள் பொதுவாக மூன்று: 1. இது இயற்கைக்கு எதிரானது. 2. இது குடும்ப அமைப்பைப் பாதிக்கும் 3. இது மதத்துக்கு எதிரானது.

எது இயற்கை என்பதை மனிதன் வகையறை செய்வது ஒரு நகைமுரண். இயற்கையைப் பற்றி மனிதன் அறிந்துள்ளது சொற்பமே. முழுமையாக இயற்கையை அறிய முடியுமா என்பது ஒரு பெருங்கேள்வி. ஆகவே இது இயற்கை, இது செயற்கை என மனிதன் வகுப்பதை, நான்-வகுத்துள்ள-விதிகளின்-படி இது இயற்கை, இது செயற்கை என்றுதான் கூறமுடியும். தனித்த இயற்கையின்படி (absolute nature), மனிதன் வகுத்துள்ள செயற்கையும் இயற்கைதான். இதையே நாம் நம் இலக்கியத்தில் 'இயற்கை அல்லாததும் இயற்கைதான்' என்று காண்கிறோம். இவ்வாறு மனிதன் வகுத்துள்ள விதிகள் நிரந்தரமானவை அல்ல. அவை கால-வெளியின்படி மாறுபடும். நூறு ஆண்டுகளுக்குமுன் உள்ள ஒழுக்கநெறிக்குற்றம் தற்போது குற்றமல்லாததாக கருதப்படலாம். பெண்கள் வேலைக்குச் செல்வது அறுபது ஆண்டுகளுக்கு முன்னர் இழிவானதாக, ஒழுக்கமில்லாததாக கருதப்பட்டது. இப்போது அப்படி இல்லை. தன்பால் விருப்பம், எதிர்பால் விருப்பத்தைப் போன்றே மனிதனுக்கு இயல்பாக மலரக்கூடியது என்று அறிவியலின்படி நிரூபித்து முப்பது ஆண்டுகளுக்கு மேலாக ஆகிறது. அதாவது, ஒரு எதிர்பால் ஆண் எப்படி ஒரு பெண்ணின் மீது 'இயற்கையாக' இச்சைக் கொள்கிறானோ, ஒரு தன்பால் ஆண் மற்றொரு ஆணின் மீது இச்சைக் கொள்வான். ஆகவே தன்பால் உறவு இயற்கைக்கு எதிரானதாக கருதுவதற்கு வாய்ப்பே இல்லை. இது மனப்பிறழ்வு அல்ல. தேவை, மனப்பிறழ்வோடு உள்ள தற்போதைய சமூகத்தின் மாற்றமும் உயர்வும்தான்.

தன்பால் உறவையும், திருமணத்தையும் தனிமனித உரிமையாக பார்க்கலாம். அதாவது, 'இது அவரவர் விருப்பத்திற்கு உரியது; அதில் நான் தலையிடமாட்டேன்' என்று ஒருவர் கூறலாம். ஆனால், இதில் உள்ள ஆபத்து, இவ்வுறவு 'இயற்கையல்லாததாக இருந்தாலும்' நான் தனிமனித உரிமையை ஆதரிக்கிறேன் என்ற தொனி வருகிறது. தன்பால் உறவை எதிர்பால் உறவிற்கு நிகராக கருதுதலே சிறந்த வழி, அதுவே உண்மையும் கூட. உதாரணமாக, ஒரு தன்பால் ஆண், தனக்கு விருப்பப்பட்ட ஆணோடு பேசும்போது, அவனுக்கு பொழுதுபோகிறதே தெரியாது. அவனை எப்போது காணப்போகிறோம் என்ற துடிப்பு இருக்கும். அவன்மீதுள்ள காதலால், தொடர்ந்து அவனுக்கு அஞ்சல்கள் பறந்துகொண்டிருக்கும். அவன் வீடு எங்கிருந்தாலும் கண்டுபிடித்து, கதவைத் தட்டி, அவனைச் ஆச்சரியத்தில் ஆழ்த்தும். அவனுக்காக கவிதை எழுத வைக்கும். அவன் வாசனை அருகிலேயே இருக்கலாகாதா என்று ஏங்கவைக்கும். தன்பால் உடலுறவும், எதிர்பால் போலவேத்தான். ஒரு எதிர்பால் ஆணுக்கும், பெண்ணுக்கும் காமத்தின் மீது என்னென்ன எதிர்பார்ப்புகள் இருக்கிறதோ, அவ்வகைப்பட்ட எதிர்ப்பார்ப்புகளே தன்பால் ஆணுக்கும், பெண்ணுக்கும் இருக்கும். எதிர்பாலினத்தவருக்கு அவர்களுக்குத் தெரிந்த உண்மைகளின்படி, இவை அருவருப்பாக தோன்றலாம். ஆனால், இன்னொரு பக்கமுள்ள உண்மையையும் அறிந்துகொள்வதே பண்பாட்டுப் பரிணாம வளர்ச்சிக்கு வழிவகுக்கும்.

அடுத்த புள்ளி, தன்பால் உறவு குடும்ப அமைப்புக்கு எதிரானது என்பது. திருமணம் என்ற அமைப்பு சமூகத்தில் தனிமனிதனுக்கு நிலையான அமைதியான வாழ்க்கையை உறுதி செய்வதற்காக ஏற்பட்டது. குடும்பங்கள் பொதுவாக குழந்தைகளின் வளர்ச்சிக்கும், ஆயுளுக்கும், அதனால் ஏற்படும் பண்பாட்டுக்கடத்தலுக்கும் இன்றியமையானவை. (திருமணம், குடும்பம் போன்ற அமைப்புகள் வேண்டுமா என்பது தனிக்கேள்விகள். அவை இக்கட்டுரையின் மையத்துக்கு அப்பாற்பட்டது.) எதிர்பால் ஈர்ப்பு திருமணத்திற்கு அங்கீகாரம் இருக்கும்போது, தன்பால் திருமணத்துக்கும் அது பொருந்தும். விருப்பப்பட்ட இருவர் குடும்பமாகச் சேர்ந்துவாழ்வது, மொத்த சமூகத்தையே அழிக்காது. ஒரேபால்கொண்ட இருவர் குடும்பமாக வாழலாம் என்பதை, மறுபடியும், ஆண்-பெண் குடும்பத்துக்கு நிகராக, இயற்கையாகக் கொள்ளவேண்டும் என்ப்தே முதல்படி. தன்பால் தம்பதியினர் குழந்தைகளையும் பெற்றுக்கொள்ளலாம். ஆகவே, மனிதகுல தொடர்ச்சிக்கு அறுதலும் ஏற்படாது.

அடுத்ததாக மதம். குறிப்பாக இந்தியா பல்வேறு மதங்களின் தொகை என்பதால் பல எதிர்ப்புகள் உள்ளன. இவை மதத்திற்கு தன்னைப் பிரதிநிதியாகக் கருதும் மதநிறுவனங்களிடமிருந்து வருகின்றன. இவ்வெதிர்ப்புகளும் பெரும்பாலும் 'இது இயற்கை அல்ல', 'இது குடும்பத்திற்கு எதிரானது', 'இது பண்பாட்டுக்கு எதிரானது' போன்றவற்றையே சுற்றியுள்ளன. கூடுதலாக, மதநூல்கள் இவற்றை மனிதத்துக்கு எதிரானதாகச் சொல்கின்றன என்று சொல்லும். ஆனால், இந்தியா போன்றொரு மதசார்பில்லா ஜனநாயகம், என் நோக்கில், அறிவியலின்படியும், தனிமனித உரிமையின்படியுமே முடிவெடுக்கவேண்டும்.

<br>


## மார்ச் 3, 2015
### நண்பனுக்கு ஒரு கடிதம்

அன்பின் நண்பா,

மனித மனம் எல்லையில்லாமல் சிந்திக்கக்கூடியது. உணர்ச்சிவேகத்தில் முடிவெடுக்கக்கூடியது. ஒரு நிகழ்வுக்கு அனைத்து சாத்தியங்களையும் துழாவித் துழாவி முடிவெடுக்க முடியாமல் திணறக்கூடியது. பழையதைத் திரும்பத் திரும்ப மீட்டெடுத்து ஏங்கவைக்கக்கூடியது. புதிய சாத்தியங்களுக்காக முதல்-கதவுகளைச் சற்று அழுத்தமாக மூடிவைத்திருக்கக்கூடியது. குழியின் ஆழத்தில் உள்ள கருமையையும் குளிர்ச்சியையும் அளித்து, நம்மை மீண்டுவராமல் புதைக்கக்கூடியது.

எழுந்து வா.

அன்பின்,
விஜய்

<br>

## பிப்ரவரி 6, 2015
### அகமுகநோக்கு

"தன்பால் ஈர்ப்பு கொண்டவர்கள் பெரும்பாலும் அகமுகநோக்காளர்களாகவே இருக்கிறார்கள் என்று நினைக்கிறேன்."
<p style="text-align: right;">"ஏன் அப்படிச் சொல்கிறாய்?"</p>
"என்னையே எடுத்துக்கொள். நான் கல்லூரி நாட்களில் நம் நண்பர்குழுவில் அவ்வளவாக உரையாடவில்லை."
<p style="text-align: right;">"ஆனால் அதற்கும் உன் பால்ஈர்ப்புக்கும் என்ன சம்பந்தம் இருக்கமுடியும்."</p>
"என்னைத் தவிர உன்னையும் சேர்த்து எல்லா பையன்களும் எதிர்பால்ஈர்ப்பாளர்கள்தாம். அதனால் எதைப் பற்றி பேசினாலும், அவ்வபோது நீங்கள் பெண்கள்பற்றி பேசுவது இயல்பானது."
<p style="text-align: right;">"ம்ம்ம்"</p>
"அந்த உரையாடல்களில் என்னால் முழுமையாக பங்கேற்க இயலாது. இந்தப் பெண் அழகு என்றோ, அந்தப் பெண் அழகில்லை என்றோ என்னால் வரையறுக்க முடியாது. அவ்வாறான சமயங்களில் எனக்கான வழிகள் என சிலவற்றை நான் கண்டுகொண்டேன்.

ஒன்று, சிரித்துவிட்டு மற்றவரின் கூற்றை ஆதரிப்பது. இரண்டு, மௌனமாக இருப்பது. இரண்டிலும் ஒரு ஆபத்து உண்டு. பலமுறை இதையே பின்பற்றினால் நேரடியாகவே என்னிடம் கேள்விகள் கேட்கப்படும். அப்போது என்னால் மழுப்பவேமுடியாது. அதனால் பொதுவாக நான் கூட்டு உரையாடல்களையே தவிர்த்துவிடுவேன்."
<p style="text-align: right;">"நீ இதுமாதிரி பேச்சுகளைத் தவிர்ப்பதைக்கண்டு நாங்கள் உன்னை பெண்கள்பற்றியோ செக்ஸ்பற்றியோ பேசுவதற்கு விருப்பம் இல்லாதவன் என்று நினைத்துக் கொள்வோம் :-) "</p>
<p style="text-align: left;">"ஆம், சரிதான் :)</p>
<p style="text-align: left;">ஆண்களைப் பற்றி பேசியிருந்தால் நான் முழுநாள்கூட தொடர்ந்து பேசியிருப்பேன்."</p>
<p style="text-align: right;">"ஹஹா"</p>
"நான் இயல்பிலேயே அகமுகநோக்காளன் என்று நினைக்கிறேன். பள்ளிநாட்களில் நம் நண்பர்கள் குழுவில் நான் உரையாடியது குறைவே. அப்போது பேசப்பட்ட விஷ்யங்கள் பெண்கள் பற்றியே அல்ல

பெரும்பாலும்."
<p style="text-align: right;">"சமீபம் என்னப் படம் பார்த்தாய்?"</p>
"ஓம் ஷாந்தி ஒஷானா. மலையாளம்."
<p style="text-align: right;">"ஓ, நசிரியா!"</p>
"இல்லை, நிவின் பாலி ;) "
<p style="text-align: right;">"நிவின் பாலி எனக்கும் கூட ஹான்சம்மாகத்தான் தெரிகிறான்."</p>
"நீ பையாக இருக்கலாமோ :P "
<p style="text-align: right;">"இல்லை. எதிர்பால் ஈர்ப்புள்ளவர்களாய் இருந்தாலும், அவர்களுடைய பாலிலும் அழகானவர் யார் என்று சொல்லமுடியும்."</p>
"ஆனால் அது சமூகம் சார்ந்த முடிவாக இருக்குமோ என்று ஐயப்படுகிறேன்."
<p style="text-align: right;">"புரியவில்லை"</p>
"நீ ஒரு ஆணை அழகானவன் என்று சொன்னால், அது சமூகத்தால் எது ஆணின் அழகு என்று பெரும்பாலும் சொல்லப்படுகிறதோ, அதையொற்றியே இருக்கும். நான் ஒரு ஆணை அழகானவன் என்று சொன்னால், எனக்கென்று 'இதுதான் எனக்கான ஆணின் அழகு' என்று இயற்கையான ஒரு அளவீடு இருக்கும். அதைச் சார்ந்தே நான் மதிப்பிடுவேன்; அது சமூக வரையறைக்கு நேர்மாறாகக் கூட இருக்கலாம்"
<p style="text-align: right;">"ஓ"</p>
"சரி. கிளம்பனும்.

பாப்போம்"
<p style="text-align: right;">"பாப்போம்"</p>

<br>

## ஜனவரி 29, 2015
### சாதல்

சாதல் என்பது நினைவின் அழிதல் மட்டும்தானா என்ன? உடலுக்கும் சாதலுக்கும் உறவு உண்டா?

வாழ்தல் என்பதைப் பொதுவாக உயிரும் உடலும் ஒன்றாக இருப்பது என்று வரையறை செய்திருக்கிறோம். உயிர்மட்டும் தனித்திருக்கமுடியாது; உடல் தனித்திருந்தால் அது வாழ்தல் அல்ல. மூளை செயல்படுத்தும் கட்டளைகளை உடல் தன் எல்லைகளுக்கு உட்பட்டு நடப்பதே வாழ்தல் என்கிறோம். உடலில் வாழ்வதே ஒரு குறுகிய வாழ்வுதான். மூளை விழையும் எல்லா செயல்களையும் உடல் நிறைவேற்றமுடியாது. உடல் ஈடுபடாத மூளையின் செயல்களே நம்மின் பெருவாழ்வாக இருக்கும். அதற்கு எல்லைகள் கிடையாது.

கலையோ இலக்கியமோ அறிவியலோ இந்த வாழ்வை வாழ்வதற்குத்தான் படைக்கப்பட்டவை. இவற்றைப் படைக்கும்போதுமட்டும் அல்ல, பயிலும்போதே நாம் மிகச்சிறந்த வாழ்வை வாழ ஆரம்பிக்கின்றோம். இசையைப் பயின்று அதைக் கேட்கும்போது, அதன் நுண்வேறுபாடுகளை உணரும்போது, மேலான மூளையின்பம் ஒன்றை அடைகின்றோம். பாரதத்தைப் படிக்கும்போது பீஷ்மனுக்கும் அம்பைக்குமான உறவு நம்முடைய உச்சத்தில் நிகழும் உறவாகவும், கண்ணனுக்கும் பார்த்தனுக்குமான நட்பு நம்முடைய ஆகச்சிறந்த நட்பாகவும் நினைத்து அவற்றில் வாழ்கின்றோம். நியூட்டனின் ஆப்பிளையும், வெளி-நேரத்தையும் ஒப்பிட்டு மெய்சிலிர்க்கிறோம். இந்த அனுபவங்களுடன் ஒப்பிட்டால் உலகின் லௌகீக உறவுகளும், அனுபவங்களும் மிகச் சாதாரணமவை.

கலை, இலக்கியம், மற்றும் அறிவியல், இவற்றைப் படைக்காததும் பயிலாததும் ஒருவிதமான சாதலே. உடல் மரிப்பது இறப்புதான். இக்கணத்திலே கூட சாதாரண லௌகீகக் காரணங்களுக்காகவும், துக்கங்களுக்காகவும், தோல்விகளுக்காகவும் நான் என் உடலை மரித்துக் கொள்ளலாம். ஆனால் இந்த இறப்பு மூளையிறப்பிற்கு ஒருபடி கீழ்தான்.

<br>


## டிசம்பர் 31, 2014
### அபிஷேக்கின் தோடி

மார்கழி கச்சேரிக்குச் சீட்டு வாங்குவதென்பது பேரலைச்சல். மாபெரும் மறைமுக வலை ஒன்று எப்போதும் உண்டு. கச்சேரி அன்று போனால் கண்டிப்பாகச் சீட்டு கிடைக்காது. அந்த மாபெரும் வலையில் யாரையாவது தெரிந்தால் மட்டுமே சாத்தியம். சஞ்சய் கச்சேரிக்கு பார்த்தசாரதி சுவாமி சபாவில் சீட்டு இல்லை என்றான பின், டக்கென்று ஓர் ஆட்டோவைப் பிடித்து மியூசிக் அக்காதமிக்குச் சென்றோம். ஆறே முக்கால் கச்சேரிக்கு, ஆறரை மணிக்கு சேர்ந்தோம். அது புது கட்டிடம், ஏகப்பட்ட நுழைவாயில்கள். தபதபவென்று அங்குமிங்கும் ஓடும் குழந்தைகளையெல்லாம் இடித்துவிட்டு, சேவைமுகப்பில் கேட்டால் இங்கும் சீட்டு இல்லை. உரக்கக் கவலைப்படுவதற்கு ஒரு பயன் உண்டு; அருகிலிருப்பவர் கேட்பர். ஒருவர் வைத்திருந்த மூன்று மேடை சீட்டுகளை எங்களுக்கு கொடுத்தார். அவருக்கு மேடைக்கு முன்னாலுள்ள வரிசையில் டிக்கெட் கிடைத்துவிட்டதாம். சீட்டுக்குரிய எண்பது ரூபாய்களைக் கொடுத்துப் பெற்றுக்கொண்டோம். வரிசையில் இருபது நிமிடம் காத்திருந்துவிட்டு உள்ளே சென்றோம். ஒலிவாங்கிகளைச் சரிபார்த்துக்கொண்டிருந்தனர். பாடகர், கஞ்சிரா, வயலின், மற்றும் மிருதங்கம் என எல்லா ஒலிவாங்கிகளின் அலையெண்வெளியீடுகளும் ஒலிஅளவுகளும் சரிபார்க்கப்பட்டன.

கச்சேரி ஒன்பதரைக்கு முடிந்தது. திருமயிலை இரயிலுக்கு இன்னும் 22 நிமிடங்கள் இருந்தன. ஒருமாதிரி ஓடி, நாரதகானசமாவைக் கடந்து, காவேரி மருத்துவமனைக்கருகில், இடப்பக்கம் திரும்பி, திருமயிலை சென்றுசேர ஒன்பது ஐம்பது ஆகிவிட்டது. ஐந்து நிமிடம் காத்திருந்து இரயில் வராததால், அங்கிருந்த அட்டவணையைப் பார்த்தோம். அதில் ஒன்பது நாற்பத்தியெழுக்கே இரயில் என்று போட்டிருந்தது. அடுத்தது பத்து பதினேழுக்கு.  அந்த இருபது நிமிடங்கள் மேடையிலேயே உட்கார்ந்து பார்த்த அபிஷேக்கின் முகம் மனத்திற்குள் ஓடிக்கொண்டிருந்தது. அவர் பாடிக்கொண்டிருக்கும்போது பலவித முகத்தசைவுகள் இருக்கும். நடுவில் வாத்தியம் வாசிக்கும்போது முகம் குழந்தையாக மாறிவிடும் -- அந்த இதழ்விரிந்த சிரிப்பும், ஆர்வமுள்ள சிறுவனின் இரு கண்களும்.

<br>

## நவம்பர் 18, 2014
### வண்ணக்கடல்

திருவல்லிக்கேணி அல்லிப்பூக்களின் கேணியாக அல்லாமல், பலவிதமான, பலவண்ணங்களாலான உயிர்களின் கடலாக உள்ளது. இரயில் நிலையத்தில் இறங்கியவுடனே தவறான பாதையைத் தேர்ந்தெடுத்தேன்; சில எட்டுகள் நடந்தபின், கடற்கரை தெரிந்த்ததால், நூற்றியென்பது பாகை திரும்பி நடக்க ஆர்ம்பித்தேன். பக்கிங்காம் கால்வாய் இனிதே வரவேற்றது. ஒருமுறை முங்கி எழுந்தால் சொர்க்கத்திற்குச் சென்றுவிடலாம். குறுக்கே கட்டப்பட்ட சிறு பாலத்தின் பக்கத்தில், ஆண்கள் குழுக்களாக பிரிந்து சீட்டாடிக்கொண்டிருந்தனர். குழுவுக்கு நான்கிலிருந்து எட்டுபேர் வரை இருந்தனர். பாலத்தில் மேல், பக்கச்சுரில் விடலை பையன்கள் சிரித்து, கிண்டலித்து பேசிக்கொண்டிருந்தனர். பாலம் இறங்கினவுடன், வரிசையாக டாமினோஸ்போல் சிறுசிறு ஓட்டுவீடுகள். ஆங்காங்கே, வீட்டிற்கு வெளியே, பெண்கள் குழுமி, சோழி விளையாடிக்கொண்டிருந்தனர். ஒவ்வொரு மாலையும் அத்தெருவுக்கு ஒருவிதமான கொண்டாட்டமாகவே இருக்கும் போல.

அருள்மிகு கருமாரி அம்மன் கோயிலைக் கடந்து, வெங்கட்டரங்கம்பிள்ளை தெருவைச் சென்றடைய வேண்டும். ஆனால் வழிதெரியாமல், வேறொரு தெருவிற்குபோயாயிற்று. ஐந்து நிமிடங்கள் கழித்து, பார்த்தசாரதி குளம் கண்ணில்பட்டது. கடவுள் நம்பிக்கை உள்ளவர், ஆகா இது அவனின் திருச்செயலே அல்லவா என்று மயிர்கூச்செறிந்திருப்பார். நான் பெருமூச்சுவிட்டு, ஒருவரிடம் ட்ரிப்லிக்கேன் ஹைரோடிற்கு வழிகேட்டேன். சதுரத்தில் ஒருபக்க நேர்கோட்டில் செல்வதைவிட்டுவிட்டு, தேவையில்லாமல் ஒரு ப அடித்துக்கொண்டதுதான் மிச்சம். நடந்து வந்து, அதே வெங்கட்டராம் தெருவின் மறுமுனையில் சேர்ந்தேன். மாடுகள் எச்சிலோடு அசைந்து அசைபோட்டுகொண்டிருந்தன. இங்கிருந்து நேராகச் சென்றால் ஹைரோடு வந்துவிடும். இந்த ஒரு சாலையே, மூன்றாக பிரிக்கப்பட்டிருந்தது, பெயரளவில். வெங்கட்டரங்கம்பிள்ளை, சிங்காரச்சாரி மற்றும் பி.வி.நாயக்கர். எந்த வாகன ஓட்டிக்கும் சவாலாக இருக்கும் தெரு. தேமேயென்று நடுத்தெருவிலேயே எருமையைப்போன்று அசையாமல் இருக்கும் பசுக்கள். ஆனால் ஏதோ தோன்றினாற்போல், ஒரு மர்மமான சமயத்தில் தலையை அசைத்து, நடக்கும். இவற்றைத் தவிர, தெருவில் இடை, கடை என்று யோசிக்காமல், எங்கும் நடந்துசெல்லும் மக்கள். இந்த இரண்டையும் சமாளித்து ஓட்டுவது ஒருவருக்கு விடுக்கப்பட்ட அறைகூவலே ஆகும்.

இராகவேந்திர மண்டபத்தையும் சி.எஸ்.ஐ.தேவாலயத்தையும் கடந்தபின், ஒருவழியாக பிரதானசாலையை அடைந்தேன். ஆச்சரியம், அதற்கும் நான் கடந்துவந்த சாலைக்கும் மிகக்குறைவான வேறுபாடுகளே. நகரப்பேருந்துகள் ஓடுகின்றன, அவ்வளவுதான். அகலம் மிகக்குறைவே. வலப்பக்கம் நடக்க ஆரம்பித்தேன். மலபார் நகைக்கடையை அடையாளக்குறியாக மனத்தில் வைத்து வந்திருந்தேன். அங்கு இடம் திரும்பினவுடன், தொலைவில் ரேணுகா பரமேசுவரி கோயில் தென்பட்டது. மிக்ஸி ரிப்பேர் கடைகள், மளிகைபொருட்கள் விற்கும் பெட்டிக்கடைகள், மாலை பஜ்ஜிவாசனை தூக்கும் டீக்கடைகள் என பலவினூடாக நடந்து, கோயிலை அடைந்ததும் நற்றினை தென்பட்டது. இது இரண்டாவது முறை. பதிப்பகம் தரைதளத்தில் புத்தக அச்சும், பிணைப்பும் நடந்துகொண்டிருந்தது. அருகே இருந்த சிறு மாடிப்படிகளில் ஏறினவுடன், வண்ணக்கடல் என்னை வரவேற்றது. வாங்கி என் பையில் போட்டுக்கொண்டேன்.

<br>

## அக்டோபர் 9, 2014
### நகரம் உடைத்தல்

வரலாற்றுக்காலத்திற்கு முன்பிருந்தே மக்கள் தங்கள் உறைவிடங்களை வடிவமைக்கத் தொடங்கிவிட்டார்கள். கற்கால மனிதனின் வீடுகள் பெரும்பாலும் குகைகளே ஆகும். இயற்கை வீடுகள் அவை. கூட்டமாக வசிக்கும்போது பாதுகாப்புக்காக ஒரு குகையைத் தேர்வுசெய்து அங்கே தங்களுக்குத் தேவையான தீ அடுப்பு,  கல்நகைகள்,  குளிருக்குத் தேவையான ஆடைகள் ஆகியவற்றால் குகையை நிரப்பி அதைத் தங்களதாக ஆக்கிக்கொள்கிறார்கள். குழுவாகச் சேர்ந்திருத்தல், முக்கியமாக இரவில், மிகவும் அவசியம். அது தங்களை விலங்குகளிடமிருந்தும், மற்றக் குழுவினரிடமிருந்தும் பாதுகாக்க அவசியமாகிறது. இயற்கையான குகையிடமிருந்து சற்றே நகர்ந்து, அடுத்தக் கட்டமாக, மனிதன் செயற்கையாக தங்கள் குடியிருப்புகளை அமைப்பதைப் பார்க்கிறோம். அக்குழு வசிக்கும் இடத்தில், என்னென்ன இயற்கையான பொருட்கள் கிடைக்கிறதோ, அதைப் பயன்படுத்தி, வீடுகள் அமைக்கப்படும். முதலில் புற்களைக் கூரையாகக் கொண்ட வீடுகள். சுவராக மரக்கட்டைகள். குழுவிலே தனித்தனி குடும்பங்களாக வசிக்கவும், அல்லது ஆண்,பெண் தனித்தனியே வசிக்கவும் நிறைய வீடுகள் அவசியமாகின்றன.

பரிணாம வளர்ச்சியை வீடுகளும் கொள்கின்றன. மரத்திலிருந்து, கற்கள், பின்னர் செயற்கையாக உண்டாக்கப்படும் கலவை என அவை வேகம் கொள்கின்றன. வீடுகளின் அளவும் பெரிதாகின்றன. ஒரு குழு, பண்பாடு என்பதை நோக்கி வளரவளர, வசிக்கும் வீடுகளும், இடங்களும் மாறுபடுகின்றன. மீன் பிடிக்கும் பண்பாட்டுக்குக் கடலோரமாகவோ, ஏரிகள், ஆறுகளின் ஓரமாகவோ இவ்வுறைவிடம் அமைகின்றது. அக்குழுவே ஒரு குடியாக மலர்கிறது. மலைசார்ந்து அமைந்திருக்கும் குடியும், கடல்சார்ந்து அமைந்திருக்கும் குடியும் வெவ்வேறாக இருக்கும். வீடுகளும், கட்டிடங்களும் வித்தியாசமாக அமைக்கப்பட்டிருக்கும். பின்னர், சில குடிகள் விவசாயம்நோக்கி காலெடுத்து வைக்கின்றன. இயற்கையாகக் கிடைக்கும் உணவுகளிடமிருந்து நகர்ந்து, தாமே பயிரிடும் உணவுகள் நோக்கி மனிதன் நகர்கிறான். இக்குடிகள் ஆறுகளின் ஓரமாக, பெரும்பாலும் சமவெளிகளியே தங்கள் உறையூரைக் கட்டமைக்கும். விவசாயம் மனிதனின் பண்பாட்டில் ஒரு பெரும்பாய்ச்சல். தனக்குத் தேவையான உணவை, தனக்கு வேண்டிய அளவு விளைத்துக் கொள்ள மனிதனால் முடிந்தது. இம்மருதம் சார்ந்த குடிகளே ஒரு நகரமாக உருவம் கொள்கின்றன. விவசாயம் தவிர, மற்ற கட்டிட, குயவ, நகை, போர் போன்ற தொழில்களும் அவசியமாகின்றன. அவையும் வளர்கின்றன. அதுவே அந்நகரத்துக்குள் மக்கள்தொகையை அதிகரிக்கச் செய்கின்றன.

எவ்வளவு நிறைவடைந்தாலும் மனிதனின் தேவைகள் குறைவதேயில்லை. அதுவே அவனை ஒரு நகரத்திலிருந்து, பல நகரங்களின் கூட்டமைப்பான நாடு என்ற அமைப்புக்குச் இட்டுச்செல்கிறது. ஒரு நகரத்தில் இயற்கைசார்ந்து விளைவிக்கப்படும் பொருட்கள் மற்றொரு நகரத்தில் கிடைக்காது. ஆகவே ஒரு நாட்டில் உள்ள எல்லா நகரங்களும் ஒரு தொடர்வணிகத்தில் ஈடுபட்டிருக்கும். ஒரு தனியாள், அவன் நாட்டில் நகரத்தில் இருக்கவே விருப்பப்படுவான். அதன் காரணங்கள் பல. நகரங்களே பண்பாட்டின் விளிம்பில் நின்றுகொண்டிருக்கும். பண்பாட்டை அடுத்தக் கட்டத்துக்கு எடுத்துச்செல்ல வாய்ப்புகள் நகரங்களிலே அதிகம். கற்றலின் உச்சமான அமைப்புகள் நகரங்களிலே இருக்கும். நகரம் என்பது பல ஆயிரம் மனிதர்களின் வண்ணக்கலவை. ஒருவனின் அனுபவம் நகரத்துக்கு வராமல் முழுமை கொள்ளாது.

வரலாற்றின் எல்லாக் கட்டத்திலும் மனிதர்கள் தந்நாட்டில் உச்சமான நகரங்களை நோக்கியே பயணித்துக்கொண்டிருக்கிறார்கள். நானும் இப்பண்பாட்டின் ஒருவனே, நானும் இப்பண்பாட்டை அடுத்த நிலைக்கு எடுத்துச் செல்வதற்கு உதவுவேன் என்று ஒரு தொடர்ந்த நகர்வு நகரங்களை நோக்கி சாத்தியப்படுகிறது. அப்படியல்லாத மனிதரும், தங்கள் உயிர்வாழ வேண்டியாவது நகரங்களுக்கு வருவது அவசியமாகிறது.

இணையம் இந்நகர்வின் தேவையைத் தற்போது கேள்விகேட்க வைத்திருக்கிறது. மனித பண்பாட்டின் தற்போதைய உச்சக்கலைகளை அனுபவிக்க நகரங்களில் வாழ்ந்தாகவேண்டும் என்ற அவசியம் இப்போது குறைந்துவருகிறது. நமது பண்பாட்டின் எல்லா செய்திகளையும், நிகழ்வுகளையும், கலைகளையும், கற்றல்களையும் இப்போது ஒருவர் வீட்டிலிருந்தே பெறமுடியும். இந்நிலையில்தான் நகரங்களின் தேவையைப்பற்றி யோசிக்கவேண்டியுள்ளது. ஒரு பள்ளிமாணவன் சென்னையில் படித்தாலும், திருச்சியில் படித்தாலும், தேனியில் படித்தாலும் வேறுபாடு இல்லை. இணையத்திலிருந்து அவன் இவ்வுலகத்தில் உள்ள மிகச்சிறந்த பாடங்களைக் கற்கமுடியும்.

குழு, குடி, ஊர், நகரம் என்ற வரிசையில் நாம் பின்னோகிச் செல்ல ஒரு வாய்ப்பு இது. நகரங்களின் இயற்கையின்மையின் இன்னல்களிடமிருந்து தப்பித்துக்கொள்ள ஒரு சந்தர்ப்பம். ஒரு பெரிய நகரத்துக்கு மாற்றாக, பத்து சிறுசிறு ஊர்களாக அமைப்பது நமக்கு ஒரு சாதகமே. நகரம் இருப்பதாலேயே, மக்கள்தொகை அடர்த்தி பெருக்கம், அதனாலேயே போக்குவரத்து நெரிசல், இயற்கை சுரண்டல் என வேதனைகள் அதிகம். சிறு ஊராக இருந்தால் பல தேவைகள் குறைக்கப்படும். ஊரைச்ச் சுற்றியுள்ள இயற்கையே போதுமானதாக இருக்கும். இல்லாதபட்சத்தில், நாம் மற்ற ஊர்களிடமிருந்து பெற்றுக்கொள்ளலாம். அதிவேக ரயில்கள்மூலம் போக்குவரத்து எளிதாக இருக்கும். அழிந்துபோகும் ஒரு புகாருக்கு மாற்றாக, ஆயிரம் புள்ளம்பாடிகளை அமைப்போம்.

<br>

## அக்டோபர் 4, 2014
### தூய்மையான இந்தியா

செப்டம்பரில் பத்து நாட்கள் சியூரிக் (ஸ்விட்சர்லாந்து) மற்றும் இத்தாலியில் ஃப்ளாரன்ஸ், வெனிஸ் ஆகிய இடங்களுக்கு ஒரு ஆராய்ச்சி மாநாட்டிற்காகச் சென்றிருந்தேன். சியூரிக் மிகவும் கச்சிதமாக திட்டமிடப்பட்ட அற்புதமான நவீன நகரம். சியூரிக்கில் உள்ள பல கட்டிடங்கள் ஐநூறு ஆண்டுகள் பழைமையானவை. ஆனாலும், நவீன என்ற பதத்தைப் பயன்படுத்துவதற்கு ஒரு காரணம் உண்டு. அது அந்நகரில் உள்ள கச்சிதமான பொது போக்குவரத்து அமைப்பு. மூன்று வகையான போக்குவரத்து வகைகள். டிராம், இரயில் மற்றும் பேருந்து. இரயிலே மிகவும் வேகமானது. அது முக்கியமான இடங்களுக்கு வேகமாகச் செல்லவேண்டுமேயானால் பயன்படுத்தப்படும். பேருந்தும் உண்டு. ஆனாலும் அவ்வளவாக விரும்பப்படவில்லை. டிராம் நகரின் ஒவ்வொரு மூலைமுடுக்கிலும் செல்வதால், மிக அதிகமாக பயன்படுத்தப்படுகிறது. இவை மூன்றுமே மிகவும் துல்லியமாக நேரத்தைக் கடைபிடிக்கக்கூடியவை. முப்பது விநாடி நேரம் தவறி வந்தால் ஆச்சரியம்தான்.

என்னை மிகவும் கவர்ந்தது, இம்மூன்று வகையான வண்டிகளிலும் வைக்கப்பட்டுள்ள குப்பைத்தொட்டிகள்தாம். பேருந்தில் ஒவ்வொரு நான்கு சீட்டுகளுக்குவீதம் ஒரு தொட்டி, சிறியதுதான். ஆனால், அவசியமானது. சிறுகுழந்தைகள் முதல் மூதாட்டிகள்வரை இக்குப்பைத்தொட்டிகளைத் தவறாமல் பயன்படுத்துகிறார்கள். பெரும்பாலான மக்கள் புகைக்கிறார்கள். பொதுவிலே புகைப்பிடிக்கலாம். ஆம், சட்டத்திற்கு புறம்பானது கிடையாது. அதனால் குப்பைத்தொட்டிகள் அதிகமாக பயன்படுத்தப்படுவதற்கு இதுவும் ஒரு காரணம். வண்டிகளைத் தவிர, ஒவ்வொரு தெருவின் மூலையிலும் ஒரு தொட்டி உண்டு. இதில் வைக்கப்பட்டுள்ள பையை அவ்வபோது தொழிலாளர் ஒருவர் வந்து எடுத்துக்கொண்டுபோவார். ஆகவே, தெருவில் ஒரு காகிதத்தைப் பார்ப்பது மிக அரிது.

இந்தியாவில் இதுபோன்று வண்டிகளில் இல்லாவிடினும், தெருக்களில் குப்பைத்தொட்டிகளை அதிகரிப்பது அவசியமான ஒன்று. நமக்கு பாதகமாக இருக்கும் முக்கியப் பிரச்சனை, மக்கள்தொகை. ஆகவே, இன்னும் நிறைய தொட்டிகள் வேண்டும். அது மட்டுமல்லாமல், அவற்றைச் சுத்தப்படுத்த, தகுந்த ஊதியம் கொடுத்து தொழிலாளர்களை நியமிப்பது அரசின் கடமை.

வீட்டுக்குப்பையை நகர்த்துவதில் மூன்று நிலைகள் உண்டு.
1. வீட்டில் உள்ள குப்பையைச் சேகரித்தல்
2. வீட்டிலிருந்து தெருகுப்பைத்தொட்டிக்கு நகர்த்தல்
3. எல்லா தெருக்களிருந்தும் நகரின் மையகுப்பைசேகரிக்கும் மையத்திற்கு நகர்த்தல்.

முதல் இரண்டு நிலைகளில், பொதுமக்களின் பங்கு மிக அவசியம். மூன்றாவது நிலைக்கு, அரசின் பங்கே முழுவதும். இந்நிலைகளுக்கும் அப்பால், பல கேள்விகள் உண்டு. மையசேகரிப்புமையத்தை எவ்வாறு, எங்கே தேர்வு செய்வது? தினம் சேரும் குப்பைகளை என்னச் செய்வது? எந்தெந்தக் குப்பைகளை மறுசுழற்சி செய்யலாம்? என பலப்பல.

தூய்மையான இந்தியா என்பது ஒரு தொடர்நிகழ்வு. மக்களின் பங்கும் அரசின் பங்கும் இதில் மிகமுக்கியமே. தன் அறையையோ, வேலை பார்க்கும் இடத்தையோ ஓர் இளைஞர் சுத்தமாக வைத்திருந்தால், அவரை வித்தியாசமாகப் பார்க்கும் இன்றைய இளைய சமுதாயத்திற்குத் தேவை மனதளவில் ஒரு பெருமாற்றம்.

<br>

## அக்டோபர் 1, 2014
### பாலற்றத்தன்மை

http://www.eanil.com/?p=474

பாலற்ற ஒருவரின் பதிவின் மொழியாக்கத்தை இவ்விணைப்பில் படித்தேன். இந்தச் செய்தி எனக்குப் புதுமையான ஒன்று. ஆங்கிலத்தில் asexuality என்று கேள்விப்பட்டிருக்கிறேன். அதாவது, எந்தப் பாலிடமும் ஈர்ப்பில்லாது இருத்தல். ஆனால், இக்கட்டுரையில் சொல்லப்பட்டுள்ள, பாலற்றத்தன்மை இதிலிருந்து மாறுபட்டது என்றே நினைக்கிறேன். கட்டுரையில் இதைப்பற்றி விரிவாக இல்லை. எனினும், எனக்கு ஒரு திறப்பை இக்கட்டுரை வழங்கியது.

பாலினத்தின் திரவத்தன்மையை (gender fluidity) இக்கட்டுரையாளர் தன் வாழ்க்கையின் மூலமாக விளக்குகிறார். சமூகத்தில் ஆண் மற்றும் பெண் மீது திணிக்கப்படுகின்ற நுகர்வுகளை எதிர்க்கிறார். நான் என் நண்பர்களிடம் பொதுவாகப் பேசும், ஆண்-பெண் நுகர்வு பொருட்களின் நிறங்களின் வேறுபாட்டை இங்கே நினைவுகொள்கிறேன். மேற்கில் செயற்கையாக உருவாக்கப்பட்ட, பெண்-பின்க் இணைப்பையும், ஆண்-நீலம் இணைப்பையும் நான் நண்பர்களிடம் அவ்வபோது பேசுவது உண்டு. இவை மிகச்சிறுவயதிலேயே குழந்தைகளிடம் திணிக்கப்படுகின்றன.


<br>

## அக்டோபர் 10, 2014
### ஆர்குட்டும் தொழில்நுட்பமும்

ஆர்குட்டின் சாவு நமக்கு தொழில்நுட்பம் மற்றும் அறிவியலின் வேறுபாட்டையும், நிழல் மற்றும் பொருளின் வேறுபாட்டையும், கானல்நீர் மற்றும் மெய்நீரின் வேறுபாட்டையும் கற்றுக்கொடுக்கிறது. தொழில்நுட்பத்தின் ஒரு பகுதி, எப்போதும் மக்களின் மனத்தைத் திருகி, அவர்களைச் சுரண்டுகிறது. ஆம், ஒரு புதிய தொழில்நுட்பத்தின் உருவாக்கம், பற்பல வழிமுறைகளைத் தொடர்ந்து முயற்சிசெய்து, எது நல்லது என்றுபடுகிறதோ அதை முன்னெடுக்கும் வழியால் உண்டாகிறது. இது பொது மக்களை பயன்படுத்திச் செய்யப்படுகிறது.

ஒரு நிறுவனம் புதிதாக ஒரு மென்பொருளையோ, ஒரு செயலியையோ, அல்லது ஒரு சமூக வலைதளத்தையோ உருவாக்குகிறது. உலகம் அதைப் பயன்படுத்த ஆரம்பிக்கிறது. அந்நிறுவனம் இதை இப்படித்தான் பயன்படுத்த வேண்டும் என்று சொல்கிறது. மக்கள் கேட்கிறார்கள். நிறுவனம் சில மாற்றங்களைச் செய்கிறது (அவர்களின் சொற்களில்,  சுலபமான பயன்பாடு அல்லது திறமுயர்த்தல்). மக்கள் பின்பற்றுகிறார்கள். இது ஒரு அலகிலா கம்பியாக நீள்கிறது. பொதுமக்கள் அவர்களுக்கு என்ன வேண்டும் என்று யோசிக்கமறுக்கிறார்கள், அவர்களுக்கு என்ன தரப்படுகிறதோ, அதைச் செய்கிறார்கள்; ஏனென்றால் அவர்களுக்குத் தேவைப்படுவதை அவர்களால் உருவாக்கமுடியாது. ஒருநாள், அந்நிறுவனம் அத்தொழில்நுட்பத்தை மூடுகிறது. போலி ஏக்கத்தையும், செயற்கையாக உருவாக்கப்பட்ட தேவையின் பூர்த்தியையும் தவிர, அத்தொழில்நுட்பம் என்ன கொடுத்தது என்பதுதான் கேள்வி.


<br>

## ஏப்ரல் 13, 2014
### பிரியும் உயிர்

அன்பு காதலா, ஒவ்வொரு முறை உன்னைப் பார்க்கும்போதும் மிகுந்த இன்பம் கொண்டிருந்தேன். உன் பார்வையே போதும் என்றிருந்தேன். காமத்தை உடலால்தான் பெறமுடியுமா என்ன? ஆனால், இப்போது நம் உடல்கள் தழுவிக்கொண்டாலும்கூட, காமத்தில் ஈடுபடும்போதும்கூட, நான் அஞ்சுகிறேன். ஒவ்வொரு தழுவலும் இதுதான் கடைசியோ என்றிருக்கிறதே. உன் பிரிவைக்கண்டு அஞ்சுகிறேனே.

"இன்கண் உடைத்தவர் பார்வல் பிரிவஞ்சும்<br>
புன்கண் உடைத்தால் புணர்வு"

நான் யாரை நம்புவேன்? என்னை நீரைப்போல் தெளிவாகப் புரிந்துகொண்டவன் நீ மட்டுமே அல்லவா? இப்பொழுது நீ 'நான் பிரியப்போவதில்லை' என்று கூறுவதை நம்ப மறுக்கின்றதே மனம். நீ என்னைப் பிரிவாய் என்று எனக்குத் தெரியும்.

"அரிதரோ தேற்றம் அறிவுடையார் கண்ணும்<br>
பிரிவோ ரிடத்துண்மை யான்"

என்மீது மிகுந்த அன்புகொண்டு ஆரம்பநாட்களில், நான் உன்னைப் பிரியேன் என்று விடியலுக்கு ஒருமுறை உரைத்தாயே. அதை நான் முழுமையாக நம்பினேனே. அது என் தவறோ?

"அளித்தஞ்சல் என்றவர் நீப்பின் தெளித்தசொல்<br>
தேறியார்க்கு உண்டோ தவறு"

காதலனே, பிரிவு என்பது ஒருமுறைதான். மீண்டும் இணைதல் என்பது அரியது. ஒருவன் 'நான் உன்னைப் பிரிகிறேன்' என்று சொல்லும் அளவுக்கு கொடுமையானவன் என்றால், அவன் திரும்பி வந்து என்னிடம் அன்பு செய்வான் என்று கொள்ளுதல் மிகுந்த முட்டாள்தனம் அல்லவோ!

"பிரிவுரைக்கும் வன்கண்ணர் ஆயின் அரிதவர்<br>
நல்குவர் என்னும் நசை"

"ஓம்பின் அமைந்தார் பிரிவோம்பல் மற்றவர்<br>
நீங்கின் அரிதால் புணர்வு"

நெருப்பு தொட்டால்தான் சுடும், ஆனால் இந்தக் காமநோயோ, பிரிந்தால் சுடுகிறதே! இதோ என் மெலிந்துப்போன என் கை ஊருக்கு அறிவித்து விட்டதே, அவன் பிரிவை. வளையல் வெண்ணைப்போல் வழுக்கிச் செல்கின்றதே. அன்புடையார் இல்லாத ஊரில் வாழ்வது மிகவும் கொடியது. அதனினும் கொடியது என் காதலன் என் பக்கத்தில் இல்லாமல் நான் உயிர் வாழ்கின்றது.

"துறைவன் துறந்தமை தூற்றாகொல் முன்கை<br>
இறைஇறவா நின்ற வளை"

"இன்னாது இனன்இல்ஊர் வாழ்தல் அதனினும்<br>
இன்னாது இனியார்ப் பிரிவு"

தீ. காமத்தீ. இதோ என் உடல் தகித்துக்கொண்டிருக்கிறது. நீ இல்லாத உலகில் எனக்கு என்ன வேலை? காதலனின் பிரிவைத் தாங்கிக்கொண்டு உயிரோடு இருப்பவர் பலர் உளர். நானும்தான் அப்படியோ!

"தொடிற்சுடின் அல்லது காமநோய் போல<br>
விடிற்சுடல் ஆற்றுமோ தீ"

"அரிதாற்றி அல்லல்நோய் நீக்கிப் பிரிவாற்றிப்<br>
பின்இருந்து வாழ்வார் பலர்"

நீ வந்து என்னிடம் பிரியும் நேரம் வந்துவிட்டது என்று சொன்னத்தருணம், ஏன் அது நிகழ்ந்தது? ஏன் என்னிடம் அப்படிச்சொன்னாய்? நீ என்னைப்பிரிந்து சென்று, மீண்டும் வரும்பொழுது நான் உயிரோடிருப்பேன் என்று நினைத்தாயோ?

"செல்லாமை உண்டேல் எனக்குரை மற்றுநின்<br>
வல்வரவு வாழ்வார்க் குரை"


<br>

## மார்ச் 16, 2014
### இயற்கையை வெல்லல்

மிகவும் கொடுமையான நாட்கள் இவை. இயற்கையின் காம வேட்கை உச்சத்தில் இருக்கும் நாட்கள். எதிர்பால் ஈர்ப்பு கொண்டவர்களுக்கு கல்யாணம் ஆகும்வரை இவை நீடிக்கும். தங்களுக்கு ஒரு துணை கிடைக்கும் என்று உறுதியாக தெரியுமாதலால், அவர்கள் இந்நாட்களைப் பொறுத்துக்கொண்டு கடந்துவிடுகிறார்கள். எதிர்கால வாழ்க்கைக்காக திட்டமிட்டு வாழத்தொடங்குகிறார்கள்.
 
தன்பால் ஈர்ப்பு கொண்டவர்களுக்கு இப்பருவம் கூடுதல் சுமையானவை. தங்களுக்கு இந்நாட்டில் திருமணம் நடைப்பெறாது என்று உறுதியாகவே நம்புகிறார்கள். அது இன்னும் பல ஆண்டுகளுக்கு உண்மையாகவே நீடிக்கும். எனவே ஒவ்வொரு நாளும் நரகத்தில் உலாவுவது போன்றதே. மனம் பள்ளிக்கரணை குப்பைமேடு போன்று குழப்பமாக ஆகிவிடும். எந்த செயலிலும் நாட்டம் இருக்காது. எதற்காக இந்த வாழ்வு என்று அடிக்கடி தோன்றும். இந்தச் சிக்கலான முடிச்சின் கத்தரிப்பே, தன்னை மாய்த்துக்கொள்வது.
 
நான் ஒரு தன்பால் ஈர்ப்புடைய ஆண். நானும் இந்தக் குழப்பம் மிகுந்த, கவலை தோய்ந்த, நாட்களில் உழல்பவன். எனக்கு அழகாய் தெரிகின்ற எந்த ஒரு ஆணைப் பார்த்தாலும், எங்கிருந்தோ திடீரென்று ஒரு எரிகோள் பூமியில் விழுவது போல, மனதில் இச்சை மூளுகிறது. இயற்கை ஒரு பாரபட்சமில்லாத அரக்கன். எந்நேரமும் ரோந்து பணியில் சுற்றும் காவலன் போல, தன் அலகைக் கூர்மைபடுத்திக்கொண்டே காத்துக்கொண்டிருக்கிறது. இயற்கையை வெல்வது என்பது நம் தோற்பை ஒத்திப்போடுவதுதான். நம் வாழ்நாளில் இயற்கையை முழுமையாக வெல்லவே முடியாது. முழுமையாக வெல்லல் என்பது நம்மை அழித்தல்தான். ஆனால் மரணமேகூட இயற்கையேயாம்.



## டிசம்பர் 14, 2013
### விருப்பம்

ஒரு ஆணோ பெண்ணோ பருவ வயதை எட்டும்பொழுது, எதிர்பாலினத்தினரின் மீது காம இச்சையோ ஈர்ப்போ கொள்வது என்பது இயற்கையாக வருவது. அவர்களின் பெற்றோரோ சமூகமோ சொல்லித்தந்து வருவதில்லை. காதல் பற்றியோ ஈர்ப்பு பற்றியோ புத்தகமோ, தொலைக்காட்சியோ, நண்பர்களோ, பெற்றோர்களோ அவர்களிடம் பாடம் நடத்தவேண்டியதில்லை. உடலில், மூளையில் இயற்கையாக வரும் மாறுதலில் காதலும் காமமும் ஏற்படுவது.
 
இதேபோல்தான் ஆண் ஆணிடமும் பெண் பெண்ணிடமும் கொள்ளும் ஈர்ப்பு என்பது. யாரும் இதை தேர்வு செய்வதில்லை; இயற்கையாக நடப்பது. எந்த மனிதனும் அவன் பதின்ம வயதில் ஒரு முழுநாள் ஒதுக்கிவிட்டு பலமணிநேரம் யோசித்து, "இதோ இன்றைக்கு முடிவு எடுக்கப் போகிறேன். நான் ஆணைக் காதலிக்கலாமா அல்லது பெண்ணைக் காதலிக்கலாமா?" என்று கேட்பதில்லை. ஒருபால் ஈர்ப்பை 'விருப்பத்தேர்வு' என்று சொல்வது தவறு. எப்படி எதிர்பால் ஈர்ப்பினர் அவர் இச்சையை அவர் முடிவு செய்வதில்லையோ, ஒருபால் ஈர்ப்பினரும் முடிவு செய்வதில்லை. மருத்துவ ஆராய்ச்சிகளும் இதை உறுதிபடுத்துகின்றன.

சிறிதுநேரம் ஒதுக்கி இந்த விக்கியைப் படித்தாலே பல சந்தேகங்கள் தீரும்.  http://en.wikipedia.org/wiki/Homosexuality


<br>

## டிசம்பர் 14, 2013
### அகங்காரம்

பல இணையப்பதிவு பின்னூட்டங்களிலிருந்து பெரும்பாலும் ஆண்கள்தான் ஒருபால்ஈர்ப்புக்கு எதிராக இருக்கிறார்கள் என்று நினைக்கின்றேன். இதற்கு காரணம் ஆணின் அகங்காரம் என்றே படுகிறது.
 
1. ஒரு ஆண் எப்படி மற்றொரு ஆணுக்கு அடங்கிப்போகலாம்? ஒரு பெண்தான் ஆணிற்குக் கீழ்படிந்து நடக்கவேண்டும். ஒரு ஆண் ஒரு பெண்ணிடமோ, மற்றொரு ஆணிடமோ தன் ஆதிக்கத்தை இழக்கக்கூடாது என்று நினைக்கின்றார்கள்.ஆண்-ஆண் உறவை முழு ஆண் இனத்திற்கே வரும் இழுக்கு என்று கருதுகிறார்கள்.
 
2. பெண்-பெண் உறவைப்பற்றிச் சொல்லும்பொழுதும் ஆண் ஆதிக்கம்தான் தெரிகிறது. ஒரு பெண் எப்படி ஆண் இல்லாமல் தனித்து இருக்க முடியும் என்பதைப் பொறுக்கமுடியாமல் எதிர்க்கிறார்கள். இதே மனநிலை கொண்டவர்கள் ஒரு பெண் சமுதாயத்தில் உயர்வை அடையும்பொழுது ஏளனம்புரிவார்கள் என்ற எண்ணம் எனக்கு வலுக்கிறது.

3. ஒருபால் உறவில் நாட்டம் உள்ள ஆண்களை ஆண்மையற்றவர்களாகப் பார்ப்பது. ஆகவே அந்த ஆண் எனக்கு ஒருபடி கீழே; அவனுக்குச் சம உரிமை கிடையாது என்று நினைப்பது. முதலில் ஒன்றைத் தெளிவுபடுத்தவேண்டும். ஒருபால்ஈர்ப்பு விருப்பம் உள்ள ஆணோ பெண்ணோ குழந்தையைப் பெற்றுக்கொள்ள முழுமையாக தகுதியடையவர்கள். அந்த ஆண் ஒரு பெண்ணிடமோ, அந்தப் பெண் ஒரு ஆணிடமோ உறவுவைத்துக்கொண்டு குழந்தையைப்பெற முடியும். ஆனால் இயற்கையாக மனதளவில் அப்படி உடலுறவு வைத்துக்கொள்ள விருப்பம் இருக்காது. நிர்பந்திக்கப்பட்டு உறவு வைத்துக்கொள்பவர்கள் கடும் மன உளைச்சலுக்கு ஆளாவார்கள்.

 
ஒருபால்ஈர்ப்பைப் பற்றி பெண்களின் எண்ணங்களைத் தெரிந்துகொள்ள ஆவல்.


<br>

## டிசம்பர் 13, 2013
### பண்பாடு

இயற்கைக்கு மாறாக நாம் சிந்திக்க, செயல்பட ஆரம்பித்தபொழுதே பண்பாடு ஆரம்பித்துவிடுகிறது.
முதல் சக்கரம்.
முதல் வீடு.
முதல் விவசாயம்.
முதல் கப்பல்.
முதல் அணை.
காட்டை அழித்துதான் நாட்டைச் செதுக்கமுடியும். பண்பாடு என்பதே ஒருவகையில் இயற்கைக்கு எதிரானதுதான்.
 
இனக்குழுவிலிருந்து ஆரம்பித்து, நிலவுடைமை வழியாக, நாம் ஜனநாயகத்தை அடைந்திருக்கிறோம். அதாவது தன் மக்கள் எல்லாருக்கும் ஒரு ஜனநாயக நாடு சம உரிமை வழங்க வேண்டும் என்கிற காலத்திற்கு. இனம், சாதி, மொழி, இடம், நிறம், பால் எதையும் பாராமல் சம உரிமை. ஒரு மனிதன் மற்றொரு மனிதனை இனம், சாதி, மொழி, நிறம் மற்றும் பால் இவற்றையெல்லாம் கடந்து மணம் செய்துகொள்ள தடை விதிப்பது இந்தச் சம உரிமையை கூற்றை உடைக்கிறது.


<br>

## டிசம்பர் 12, 2013
### இயற்கை

இயற்கையில் எதுவுமே மாற்றமில்லாதது என்ற கூற்றே சரியில்ல. ஒளிவேகம் ஒன்றுதான் மாறாதது. இதுவும்கூட தற்காலத்திய மனிதனின் புரிதல்தான். நாளை இதுவும் மாறலாம். டார்வினின் தியரிபடி எந்த உயிரினத்திற்கும் பெயர் சூட்ட முடியாது. உயிரனங்களின் ஒவ்வொரு தலைமுறையிலும் மாற்றம் நிகழ்ந்துகொண்டிருக்கிறது. இன்று நாம் யானை என்று சொல்வதை ஐயாயிரம் ஆண்டுகள் கழித்து அப்படிச்சொல்ல முடியுமா என்று தெரியாது. இப்போதுள்ள யானையின் குணங்கள் அப்போது மாறியிருக்கலாம். இதுவே பரிணாம வளர்ச்சி. இதில் வளர்ச்சி என்ற வார்த்தையை கவனமாக உபயோகிக்கவேண்டும். எந்த உயிரினமும் பரிணாம மாற்றத்தை தான் தன் விருப்பம்போல திட்டம் செய்ய முடியாது. இயற்கை டிஎன்ஏக்களில் மாற்றங்களை யதேச்சையாக செய்கிறது. ஒவ்வொரு இனத்திலும் ஒவ்வொரு உயிரிலும் சில மாற்றங்களைச் செய்து செய்து பார்க்கிறது. எது காலத்தில் தொடர்ச்சியாக நிலைபெறுகிறதோ அதையே நாம் பரிணாம வளர்ச்சியாக காண்கிறோம். இதுவே இயற்கைத்தேர்வு எனப்படுகிறது.
 
இயற்கையல்ல என்று எதையும் ஆராய்ச்சியில்லாமல் நிராகரிக்க முடியாது. இது இயற்கை இது இயற்கையல்ல என்று பொத்தாம்பொதுவாகச் சொல்லமுடியாது, கூடாது. இந்தியச்சட்டம் 377ன் படி, இயற்கையான உடலுறவு என்பது என்ன என்பது மிகப்பெரிய கேள்வி. உடலுறவு என்பது தலைமுறை நீட்டிப்பதற்கு என்று கொண்டால், வாய்வழிபுணர்ச்சி என்பதும் தவறாகிறது, காண்டம் உபயோகிப்பதும் தவறாகிறது, சுயஇன்பமும் தவறாகிறது. இந்தியாவின் பாதி மக்கள்தொகை சட்டத்திற்குப் புறம்பானவர் ஆகிவிடுவர்.
